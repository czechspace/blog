+++
date = 2006-02-11
updated = 2014-01-29
title = "Češi využijí STEREO"
description = "Na družicích STEREO se podílejí i čeští vědci"
slug ="cesi-vyuziji-stereo"
[taxonomies]
categories = ["cs"]
tags = ["typy-clanku-komentar-udalosti","programy-organizace-pecs","programy-organizace-esa","uzivatele-vedci","typy-clanku-tiskova-zprava","uzivatele-verejnost","uzivatele-postgradualove","uzivatele-vysokoskolaci"]
[extra]
author = "Michal Václavík"
popisky = ["Znázornění dvou družic STEREO na nízké oběžné dráze kolem Země.","Start rakety Delta II s dvojicí družic STEREO."]
+++

Praha, 2. listopadu - Michal Václavík

Dne 26. října 2006 vynesla americká raketa Delta II do vesmíru dvojici družic STEREO (Solar TErrestrial RElations Observatory). Tyto jsou zcela identické, přičemž by nám měly poprvé v historii přinést trojrozměrný obraz slunečních erupcí. Po složitém manévrování v soustavě Země-Měsíc budou obě družice umístěné v lednu 2007 na stejnou oběžnou dráhu kolem Slunce jako má naše Země. Jen s tím rozdílem, že jedna družice poletí 45° před Zemí, druhá 45° za Zemí. Díky tomu budou moci pomocí souboru šestnácti přístrojů studovat sluneční erupce zasahující naši planetu. Cena projektu STEREO činí 550 milionů dolarů. V době slunečního minima zhruba v těchto letech zasahuje Zemi deset až patnáct slunečních erupcí, v době slunečního maxima (jen připomínáme, že sluneční cyklus je jedenáctiletý) jich je pak zhruba o řád více. Tyto se nám přitom špatně pozorují přímo ze Země – protože na nás míří a protože sledovat cokoliv proti Slunci jde dosti špatně. Proto bude dvojice družic STEREO umístěna na takovou dráhu, na níž bude moci erupce směřující k Zemi monitorovat s odstupem. Sluneční erupce se týkají každého z nás. Působí zkraty na kosmických tělesech, výpadky komunikačních družic, potíže s rozvodnými sítěmi elektřiny apod. Proto je přesné studium tohoto fenoménu pro náš každodenní život tak důležité. V rámci programu PECS se na projektu STEREO podílí i tým vědců pod vedením docenta Ondřeje Santolíka z Ústavu fyziky atmosféry Akademie věd ČR. Jeho výzkumné aktivity se soustředí na důležité vlnové jevy vyskytující se v zemské magnetosféře na její hranici a ve slunečním větru.

_2.stereo-launch.jpg
