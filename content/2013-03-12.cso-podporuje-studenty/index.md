+++
date = 2013-03-12
updated = 2013-08-22
title = "CSO podporuje studenty"
description = "Česká kosmická kancelář podporuje studenty všech věkových kategorií se zájmem o kosmonautiku"
slug ="cso-podporuje-studenty"
[taxonomies]
categories = ["cs"]
tags = ["typy-clanku-komentar-udalosti","uzivatele-zaci","uzivatele-stredoskolaci","uzivatele-vysokoskolaci","typy-clanku-tiskova-zprava","uzivatele-verejnost"]
[extra]
author = "Milan Halousek"
popisky = ["Expedice Mars 2013"]
+++

Praha, 12. března 2013 – Fanoušci kosmonautiky z řad žáků a studentů budou mít i letos napilno. Stejně jako v předchozích letech je čeká velké množství programů, jejichž spoluorganizátorem nebo partnerem je Česká kosmická kancelář (CSO). Nejprve bude v dubnu zahájen již desátý ročník mezinárodní vědomostní soutěže pro mladé kosmické nadšence Expedice Mars – poznej vesmír. Studentům středních a vysokých škol a mladým profesionálům je pak určena široká nabídka letních škol, kurzů a stáží. Ti nejmenší se mohou zapojit do soutěže o nejlepší jméno maskota Evropské kosmické agentury (ESA). „Snažíme se studenty přivést k zájmu o kosmonautiku a přírodní vědy a jejich nadšení dále podporovat. Díky členství České republiky v ESA mohou poměřovat své schopnosti v mezinárodním prostředí, a pokud jsou pracovití, mají také příležitost navštívit významná světová vědecká střediska či si vyzkoušet, jak probíhá výcvik skutečných kosmonautů,“ říká Milan Halousek, vedoucí odboru Vzdělávání České kosmické kanceláře. V pátek 12. dubna 2013, v den výročí prvního letu člověka do vesmíru, slavnostně odstartuje desátý ročník mezinárodní vědomostní soutěže pro mladé kosmické nadšence od deseti do sedmnácti let, Expedice Mars – Poznej vesmír. Soutěž, kterou slavnostně zahájí první evropský kosmonaut Vladimír Remek spolu s dalšími významnými hosty, vyvrcholí na podzim cestou dvanáctičlenné finálové posádky do výcvikového střediska mladých kosmonautů v belgickém Transinne. Úspěšní soutěžící si zde budou moci vyzkoušet výcvik na trenažérech podobných těm, na kterých trénují skuteční kosmonauti. V květnu si pak čtveřice studentů z Prahy a Kladna splní velký sen. Vydají se do amerického San Diega, kde se zúčastní slavnostního vyhlášení výsledků celosvětové studentské soutěže v návrhu velké kosmické základny budoucnosti. Svoji práci představí na studentské konferenci „International Space Development Conference“ organizované Americkým národním úřadem pro letectví a vesmír (NASA). Studenti středních a vysokých škol a mladí absolventi se mohou i letos zúčastnit nejrůznějších letních škol a kurzů. Pro vysokoškoláky je na výběr třeba letní škola zaměřená na výzkum kosmického počasí v rakouských Alpách či studijní pobyt ve švýcarském Davosu, jehož účastníci se budou zabývat družicovými navigačními systémy. Studenti středních škol se zájmem o přírodní vědy, matematiku, fyziku a kosmonautiku se mohou přihlásit na Evropský kosmický tábor, který se uskuteční na norské raketové základně v Andøye. Pro nejmenší je tu soutěž o nejlepší jméno pro maskota ESA. Soutěž je určena dětem ve věku od čtyř do dvanácti let, které jsou občany členských států ESA, a přihlášku do ní lze podat i v češtině. Ocenění se dočká deset nezdařilejších návrhů.

{{ galerie() }}

**Odkazy:**
[Stránky Expedice Mars]

[Stránky Expedice Mars]: http://www.expedicemars.eu/
