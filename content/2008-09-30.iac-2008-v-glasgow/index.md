+++
date = 2008-09-30
updated = 2018-11-04
title = "IAC 2008 v Glasgow"
description = "Česká kosmonautika se představí na 59. Mezinárodním astronautickém kongresu v Glasgow"
slug ="iac-2008-v-glasgow"
[taxonomies]
categories = ["cs"]
tags = ["programy-organizace-iac","programy-organizace-iaf","uzivatele-firmy","uzivatele-vedci","typy-clanku-pozvanka-na-cizi-akci","typy-clanku-tiskova-zprava","uzivatele-verejnost"]
[extra]
author = ""
popisky = ["Scottish Exhibition and Conference Centre"]
related = ["iac-2010-bude-v-praze"]
+++

59. ročníku Mezinárodního astronautického kongresu (IAC), který probíhá ve skotském Glasgow, se účastní i Česká kosmická kancelář. Využije této příležitosti především k prezentaci možností českého průmyslu a vědy v oblasti kosmonautiky. Kongres probíhá od 29. září do 3. října 2008. „Od účasti na kongresu si slibujeme prezentaci současné české kosmonautiky, především ve světle nadcházejícího plného členství České republiky v ESA (Evropská kosmická agentura). Zaměříme se proto zejména na prezentaci možností zapojení ČR do kosmických programů,“ uvádí k české výpravě do Glasgow Ing. Jiří M. Fuchs z České kosmické kanceláře a dodává: „Cílem České kosmické kanceláře je propagovat český průmysl a kongres nabízí unikátní příležitost především k navázání nových kontaktů.“ Česká kosmická kancelář bude možnosti českého průmyslu prezentovat ve stánku, který je umístěn přímo u přednáškového sálu. S návštěvníky budou o české kosmonautice hovořit tři členové CSO (doc. Jan Kolář – ředitel CSO, Ing. Jiří Fuchs-manažer průmyslových aktivit a Mgr. Josef Šobra-manažer pozorování Země) a tři další externí odborníci s dlouholetou praxí v orgánech Mezinárodní astronautické federace: prof. Vladimír Kopal, doc. Luboš Perek a dr. Petr Lála. Právě na osobní diskuse s odborníky je při prezentaci kladen důraz. „Úspěšná prezentace na kongresu pomůže českému průmyslu a vědeckému výzkumu především díky zviditelnění jeho kapacit a dále zvyšování povědomí o České republice jako takové. České firmy se postupně stávají zajímavými partnery v jednotlivých kosmických programech,“ uvádí Fuchs k očekávaným výsledkům prezentace a dodává: „Na to, že jsme dosud nečlenská země ESA, si naše firmy a instituce stojí v mezinárodním srovnání velmi dobře.“ Českou účast v Glasgow připravoval koordinační tým více než půl roku. Přípravy na příští rok ale začnou již letos v říjnu. O rok později, tedy v roce 2010, hostí totiž Mezinárodní astronautický kongres Praha a na ten jsou již nyní přípravy v plném proudu. Letošní kongres v Glasgow je proto také poučný a užitečný z hlediska budoucího pražského hostitelství, které bude po roce 1977 již druhé v historii Mezinárodních astronautických kongresů.

{{ galerie() }}

**Odkazy:**
[IAC 2008]

[IAC 2008]: http://www.iafastro.net/?id
