+++
date = 2015-08-26
updated = 2015-10-15
title = "Scott Parazynski navštívil Prahu"
description = "Bývalý astronaut přijal pozvání CSO a promluvil o svých zážitcích z vesmíru"
slug ="scott-parazynski-navstivil-prahu"
[taxonomies]
categories = ["cs"]
tags = ["uzivatele-verejnost","typy-clanku-komentar-udalosti","typy-clanku-zprava-z-akce-cso"]
[extra]
author = "Kristýna Šaarová"
popisky = ["Scott Parazynski po každé z přednášek ochotně odpovídal na dotazy z publika.","Návštěvy amerického astronauta využila také přední česká média.","Po každé z přednášek čekal na Scotta Parazinského zástup jeho příznivců.","V diskuzích po přednáškách prozradil Scott Parazynski například svůj pohled na budoucnost pilotovaných letů do vesmíru."]
related = ["americky-astronaut-v-praze"]
+++

V pondělí 24. srpna 2015 měla česká veřejnost možnost vyslechnout dvě přednášky bývalého astronauta NASA, Scotta Parazynského, který se přijel na půdu Akademie věd ČR podělit o svoje zkušenosti a zážitky z cest do vesmíru. Do České republiky ho pozvala Česká kosmická kancelář za podpory Velvyslanectví Spojených států amerických. Scott Parazynski je lékař a astronaut, který se podíval na oběžnou dráhu celkem pětkrát. Ve vesmíru strávil více než 57 dní a do volného kosmického prostoru vystoupil sedmkrát. První z jeho přednášek byla určena pro laickou veřejnost a děti. Scott Parazynski se podělil s posluchači o svou cestu ke kosmonautice, kterou si definitivně zvolil v roce 1992, kdy ho jako začínajícího lékaře NASA vybrala pro výcvik na pozici letového specialisty. Příbližil také, s jakými problémy se potýkal při svých cestách na oběžnou dráhu, z nichž jednoznačně nejvíce zaujala oprava solárního panelu na Mezinárodní kosmické stanici při misi STS-120 v roce 2007. Všichni tak mohli ze záznamu sledovat Scottovýma očima sešívání trhlin na panelu díky kameře, kterou měl umístěnou na helmě skafandru po celou dobu této záchranné akce. Scott Parazynski pohovořil také o úsměvných a humorných příhodách, které jako astronaut zažil. Jedna z nejznámějších vznikla díky jeho problémová výšce, která jej vyřadila z plánovaného dlouhodobého pobytu na stanici Mir. „Při misi STS-86 poté dostala část posádky výmluvné přezdívky jako Příliš vysoký Parazynski, Správně vysoký Wolf a Malá Lawrencová,“ bavil přítomné Scott, když zároveň ukázal fotografii, která jasně doložila zaslouženost těchto pseudonymů. I když je práce v otevřeném kosmickém prostoru náročná, největší výkon však podle svých slov nepodal Scott Parazynski ve vesmíru, ale na Zemi při výstupu na Mt. Everest, který se mu zdařil na druhý pokus. V diskuzi, která následovala po přednášce, srovnal výstup na nejvyšší horu s cestou do vesmíru: „Šlo o největší fyzickou i psychickou zátěž, kterou jsem v životě podstoupil. Náročnost cesty do vesmíru spočívá ve velmi dlouhé přípravě, která jí předchází. Po startu už ale děláte svoji práci v podmínkách, na které jste byl připraven a vycvičen. Pokud jde vše podle plánu, nemusíte se potýkat se situacemi, kdy jde o holé přežití. Při stoupání na Mt. Everest je to však jiné. Každý nádech a výdech je náročný, každý další krok vás vysiluje. Jako při vesmírné misi však velmi záleží na týmové spolupráci a na umění si poradit s nastalou situací.“ Ve druhé přednášce, která proběhla již pouze v angličtině, se Scott Parazynski věnoval podrobně každé misi, kterou absolvoval. Posluchači tak měli navíc možnost poznat členy všech posádek, prohlédnout si snímky raketoplánů i stanice ISS, které byly pořízeny v průběhu misí a dozvědět se zajímavé technické detaily z pobytů na oběžné dráze. O přednášky byl velký zájem, což dokládají i slova jednoho z organizátorů akce Michala Václavíka z CSO: „Sál s kapacitou 100 míst se nám podařilo bez problémů naplnit na obě přednášky. Navíc publikum nepřišlo jen pasivně poslouchat, ale v průběhu obou diskuzí lidé vznášeli mnoho nápaditých dotazů, díky čemuž zaznělo ještě hodně zajímavostí. Diskuze byla o to přínosnější, že se jí aktivně účastnily i děti. Ty mají tradičně schopnost ptát se na věci, které by dospělého nenapadly. Intenzivní interakce, která probíhala mezi Scottem a publikem, je pro nás jako organizátory největším zadostiučiněním a velmi potěšila i samotného přednášejícího.“

{{ galerie() }}

**Odkazy:**
[Rozhovor na Technet.cz]
[Fotogalerie akce]

[Rozhovor na Technet.cz]: http://technet.idnes.cz/rozhovor-scott-parazynski-astronaut-nasa-iss-mir-fsl-/tec_vesmir.aspx?c
[Fotogalerie akce]: https://www.facebook.com/media/set/?set
