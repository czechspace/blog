+++
date = 2013-10-29
updated = 2014-01-29
title = "CanSat 2014"
description = "Soutěž o nejlepší studentskou družici v plechovce otevřena"
slug ="cansat-2014"
[taxonomies]
categories = ["cs"]
tags = ["uzivatele-stredoskolaci","typy-clanku-projektova-prilezitost","programy-organizace-esa","programy-organizace-esa-education"]
[extra]
author = "Milan Halousek"
popisky = ["CanSat týmu X-GYMZR z roku 2010"]
related = ["cansat-2012"]
+++

Velké sny často začínají malými krůčky. Sníte-li o vyslání vlastní družice do vesmíru, je lepší začít s něčím o velikosti plechovky od limonády. ESA Education Office spolu s Norským centrem pro kosmické vzdělávání vyhlašují čtvrtý ročník středoškolské soutěže European CanSat Competition. Uzávěrka přihlášek je 1. prosince 2013. CanSaty jsou malé studentské napodobeniny družic v podobě třetinkové plechovky od nápoje, do kterých se vejdou vybrané základní systémy, které nalezneme i ve skutečných kosmických sondách. CanSaty nelétají do vesmíru, ale jsou uvolňovány z rakety nebo balónu ve výšce přibližně 1 kilometr nad zemí. Na své cestě k zemi na padáku musí provést zadané úkoly a nakonec i bezpečně přistát. Soutěž European CanSat Competition 2014 vyžaduje, aby každý soutěžní exemplář splnil základní úkoly, kterými jsou naměření teploty a tlaku vzduchu a odeslání těchto dat pozemní přijímací stanici alespoň jednou za sekundu. Kromě toho musí mít každý soutěžní CanSat druhý úkol, navržený a připravený samotným soutěžním týmem. Může jít o měření dalších parametrů okolního prostředí, jako je zrychlení, poloha, nebo okolní radiace. Případně může být provedeno přistání s použitím vlastních navržených mechanismů. Přihlášky budou rozděleny do dvou kategorií: začátečníci a pokročilí, v závislosti na zkušenostech týmu z předcházejících soutěží. Do finálové soutěže může být přizváno až 16 týmů dohromady v obou kategoriích. Pro členské státy ESA, ve kterých probíhají národní CanSat soutěže, jsou rezervována automaticky místa ve finále pro národní vítěze. Ostatní místa jsou volná pro všechny ostatní zájemce. Každý soutěžní tým musí být sestaven ze 4 až 10 studentů prezenčního studia středních škol ve věku nad 16 roků a jednoho učitele či vychovatele, jako vedoucího. Většina členů týmu musí mít státní příslušnost členského státu ESA. Učitelé vybraných týmů se zúčastní úvodního semináře v centru ESA ESTEC v Nizozemí, který se uskuteční ve dnech 24. – 25. ledna 2014. Každý učitel na něm obdrží všechny informace nezbytné k absolvování soutěže, včetně instrukcí k tématům jako jsou: senzory a analýza signálu, zpracování dat, přenos dat, software, instalace a programování. Součástí programu bude i prohlídka technologického centra ESA/ESTEC. Soutěž European CanSat Competition 2014 se uskuteční na norské raketové základně Andoya Rocket Range v Andenes v termínu 1. až 5. června 2014. Další informace o vyhlášení soutěže najdete na odkazech v levém sloupci. Důležité je rovněž připomenout, že všichni členové soutěžního týmu včetně vedoucího učitele musí být před podáním přihlášky zaregistrováni na portálu projektů ESA Education. Z České republiky se již prvního ročníku soutěže v roce 2010 zúčastnil tým studentů z Gymnázia Žďár nad Sázavou - X-GYMZR a druhého ročníku v roce 2012 tým ze Střední průmyslové školy Ječná v Praze 2 - Ječňáci. V případě zájmu o účast v soutěži informujte prosím také autora článku z České kosmické kanceláře.

{{ galerie() }}

**Odkazy:**
[CanSat 2014 na webu ESA]
[Web evropských soutěží CanSat]
[Registrace v systému ESA Education]
[Návod k zapojení do soutěže]

[CanSat 2014 na webu ESA]: http://www.esa.int/Education/New_CanSat_Competition_Announced
[Web evropských soutěží CanSat]: http://www.cansat.eu/
[Registrace v systému ESA Education]: http://www.joinspace.org/metaframe/sites/dhw/iaf/
[Návod k zapojení do soutěže]: http://esamultimedia.esa.int/docs/edu/CanSat_2014_Guidelines_08Oct2013.pdf
