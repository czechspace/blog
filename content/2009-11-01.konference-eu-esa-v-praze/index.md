+++
date = 2009-11-01
updated = 2014-07-14
title = "Konference EU-ESA v Praze"
description = "Shrnutí první konference EU-ESA o pilotovaném průzkumu sluneční soustavy v Praze"
slug ="konference-eu-esa-v-praze"
[taxonomies]
categories = ["cs"]
tags = ["programy-organizace-esa","typy-clanku-zprava-z-cizi-akce","uzivatele-firmy","uzivatele-vedci","typy-clanku-tiskova-zprava","uzivatele-verejnost","typy-clanku-komentar-udalosti","programy-organizace-eu"]
[extra]
author = "Michal Václavík"
popisky = ["Miroslava Kopicová a Günter Verheugen.","Společná fotografie delegátů.","ESA Director General Jean-Jacques Dordain.","A live connection to the ISS - Claudie Haigneré."]
+++

V pátek 23. října 2009 proběhla na zámku Štiřín nedaleko Prahy mezinárodní konference na nejvyšší politické úrovni, která se zabývala budoucím postavením Evropy v oblasti pilotovaného průzkumu sluneční soustavy. Do zámeckého areálu se sjelo několik desítek delegátů z jednotlivých členských států Evropské unie, Evropské kosmické agentury (ESA) a dalších významných kosmických agentur jako je NASA, Roskosmos, JAXA či ISRO. Cíl konference, poskytnout prostor k výměně názorů o úloze Evropy v programu pilotovaného průzkumu sluneční soustavy se zaměřením na kosmické lety k Měsíci, asteroidům a výhledově i na Mars, byl splněn. Konferencí byl nastartován dialog, na jehož konci by mělo padnout politické rozhodnutí nejvyšší úrovně o evropské roli v dobývání kosmického prostoru. Účast evropských zemí při těchto misích přinese podněty pro vývoj nových a pokrokových technologií, což následně zvýší konkurenceschopnost evropského průmyslu. Nezanedbatelným přínosem bude také dlouhodobá motivace mladých lidí k zvyšování vlastního potenciálu a znalostí vedoucích k rozšíření ekonomických a sociálních přínosů kosmonautiky. Oficiální program 1st EU-ESA International Conference on Human Space Exploration byl zahájen v 9:30 uvítacím proslovem náměstka ministryně školství, mládeže a tělovýchovy ČR Vlastimilem Růžičkou. Na jeho projev navázal viceprezident Evropské komise Günter Verheugen a náměstek italské ministryně školství Giuseppe Pizza. Po úvodních projevech zmíněných delegátů následovala jednání ve dvou uzavřených pracovních sekcích na téma role Evropy při průzkumu sluneční soustavy. Ve 14:00 se opět sešli všichni delegáti v hlavním sále, kde proběhlo živé spojení s Mezinárodní kosmickou stanici ISS, na jejíž palubě v té době pobýval evropský kosmonaut Frank De Winne. Moderování se ujala bývalá francouzská kosmonautka Claudie Haigneré. V navazující odpolední části programu, které předsedala Ministryně školství, mládeže a tělovýchovy ČR Miroslava Kopicová a viceprezident Evropské komise Günter Verheugen, byly předneseny výsledky dopoledních jednání. Ty představila belgická ministryně pro vědu Sabine Laruelle, slovinský ministr školství a vědy Gregor Golobič a francouzská ministryně školství Valérie Pécresse. Na závěr konference byly diskutovány její výsledky, které se staly oficiálním výstupem z konference. Česká kosmická kancelář na této konferenci hrála podpůrnou roli české ministryni školství Miroslavě Kopicové a pomohla též s organizační přípravou samotné akce.

{{ galerie() }}

**Přílohy:**
[Program konference]
[Závěry konference]

[Program konference]: s08_sec_prague_2009_draft_programme.pdf
[Závěry konference]: s08_conclusions_prague.pdf

**Odkazy:**
[Videozáznamy z konference]

[Videozáznamy z konference]: http://webcast.ec.europa.eu/eutv/portal/archive.html?viewConference
