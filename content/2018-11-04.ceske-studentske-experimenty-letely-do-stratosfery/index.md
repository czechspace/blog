+++
date = 2018-11-04
title = "České studentské experimenty letěly do stratosféry"
description = "CSO organizovala účast studentů na konferenci Near Space v polské Toruni"
slug ="ceske-studentske-experimenty-letely-do-stratosfery"
[taxonomies]
categories = ["cs"]
tags = ["uzivatele-stredoskolaci","typy-clanku-komentar-udalosti"]
[extra]
author = "Jaroslav Urbář"
popisky = ["","",""]
related = ["uspechy-studentu"]
+++

Česká kosmická kancelář bez nároku na finanční odměnu zajistila příležitost pro české studentské týmy k vypuštění jejich experimentů na stratosférickém balónu až do výšky přibližně 22 km v rámci Near Space konference konané během jediného dne, 22. září 2018. Hlavním cílem české účasti bylo vypuštění testovacích verzí experimentů pro následující důležité lety – první tým totiž vylepšoval řídící systém na gondolu pro stratosférický balón, který v listopadu ponese experimenty účastníků středoškolské soutěže Expedice Mars. Druhý tým ze Západočeské univerzity též se zapojením středoškoláků zase během stratosférického balónového letu úspěšně otestoval senzory a experimenty pro připravovanou studentskou družici PilsenCUBE II. Šlo o kameru uCAM III, infrakameru Panasonic AMG88, elektronické akcelerometry a gyroskopy ICM20689 a experimentální modul pro testování procesorů. Palubní počítač prováděl záznam dat v několikasekundových intervalech od zapnutí na vzletové ploše až do ručního vypnutí systému po návratu z mise bez jediného restartu. Všechny senzory českých experimentů naměřily užitečná data a zkušenosti z tohoto letu pomohly upravit některé komponenty pro lety nadcházející. Na již třetím ročníku této akce podporované Visegrádským fondem a zaměřené na výzkum stratosféry se sešla řada odborníků a studentů z Polska, Česka, Slovenska, Maďarska a dalších zemí. Tým Expedice Mars představili ve své prezentaci Kryštof Hes a Soňa Kernerová s Miroslavem Lžičařem. Studenti vedení Dr. Ivo Veřtátem přijeli z Plzně díky podpoře Západočeské univerzity hned v sedmičlenné sestavě a zaujali detailní prezentací o sérii na katedře vyvíjených družic PilsenCUBE. Na konferenci vystoupila řada dalších zajímavých osobností jako Američan Bill Brown, který za svůj život vypustil již přes 500 stratosférických balónů či Dariusz Brzozowski, který stál za rekordním seskokem z balónu při letu FL-365. Díky mnoha zajímavým přednáškám získali čeští účastníci množství nápadů pro vlastní balónové projekty. Během konference byly uspořádány různé aktivity pro návštěvníky ukazující, jak lze zkoumat stratosféru bez sofistikovaného vybavení. To zahrnovalo například MiniSAT experimenty, kde kdokoliv mohl do stratosféry vyslat svůj experiment o velikosti ping-pongového míčku. V současné době díky technologickému pokroku může získávat stále více lidí vlastní zkušenosti s kosmickým výzkumem. To je důležité, jelikož kosmické technologie poskytují naší společnosti nebývalé příležitosti a výhody. Organizátoři takto podporovali zapojení nadšenců do „citizen science“. Projekt ukázal, že věda je přístupná všem a každý může být zvídavý. Projekt „Citizen science close to space“ navrhlo a vedlo polské science centrum „Inovační centrum Mlýn znalostí“ (Centrum Nowoczesności Młyn Wiedzy) z Toruně, kde se také celá akce konala. Dalšími partnery ze zemí Visegrádu byla polská Projekt Fundacja Copernicus, zajišťující vlastní vypuštění balónu a Slovenská organizace pro vesmírné aktivity. Nezúčastnil se nakonec partner z Maďarska (Magyar Asztronautikai Tarsasag). Projekt byl spolufinancován vládou České republiky, Maďarska, Polska a Slovenska prostřednictvím Visegrádských grantů z Mezinárodního visegrádského fondu. Posláním fondu je prosazovat myšlenky udržitelné regionální spolupráce ve střední Evropě. 

{{ galerie() }}
