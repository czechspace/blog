+++
date = 2013-09-10
updated = 2014-01-29
title = "Studentské transpondéry"
description = "ESA nabízí českým studentům dva transpondéry radarového signálu z družice Sentinel-1"
slug ="studentske-transpondery"
[taxonomies]
categories = ["cs"]
tags = ["programy-organizace-gsc","programy-organizace-esa","programy-organizace-esa-education","typy-clanku-projektova-prilezitost","uzivatele-postgradualove","uzivatele-vysokoskolaci"]
[extra]
author = "Jaroslav Urbář"
popisky = ["Transpondér pro kalibraci ASAR","Model družice Sentinel-1."]
+++

Evropská kosmická agentura nabízí technicky zaměřeným vysokoškolákům v České republice dva pozemní transpondéry signálu, které byly používány pro kalibraci radaru ASAR na družici Envisat. ESA nabízí transpondéry k modifikaci pro radarová data z družice Sentinel-1, jež má odstartovat v první polovině příštího roku. Uzávěrka přihlášek je 15. listopadu 2013. Projekt Sentinel-1 Student Transponders umožní studentským týmům osvojit si fungování pozemního družicového segmentu a podílet se tak na přípravě a provozu první ze série pozorovacích družic Sentinel pro evropský systém Copernicus (GMES). Prvním úkolem experimentu bude modifikovat vnitřní obvody transpondéru tak, aby byly využitelné pro příjem dat z přístroje SAR na Sentinelu 1. Během práce budou mít studenti k dispozici odbornou a technickou podporu pracovníků ESA. Po startu družice Sentinel-1, který se očekává v první polovině roku 2014, nastane fáze samotného měření a příjmu signálu, během kterého si studenti osvojí principy provozu družic, zpracování a kalibrace radarových dat a jejich vědecké analýzy. Upravené transpondéry zůstanou umístěny fyzicky na dané univerzitě minimálně během vlastního studentského experimentu. Program je otevřen pro studenty ve věku mezi 18 a 32 roky. Žadatelé musí být řádní studenti na vysoké škole (včetně doktorských studentů) nacházející se v České republice, Polsku či Rumunsku a občané členských či spolupracujících států ESA. Musí také studovat v příslušné vhodné oblasti vědy a inženýrství. V rámci týmu se očekávají studenti elektrického inženýrství, telekomunikací či podobné se schopnostmi designu RF-obvodů. Tým také musí mít vědecký či technický zájem o pozorování Země, družicové signály, radiové frekvence, radarovou či SAR instrumentaci, jejich aplikace či vědecké využití. ESA zajišťuje relevantní přednášky na půdě univerzity a podporu během projektu, na vlastní projekt však týmům už finančně nepřispívá, pouze hradí třem studentům cesty do center ESA a náklady na konferenci pro prezentaci výsledků. Lhůta pro registraci a podání návrhů projektů končí 15. listopadu 2013. V případě zájmu o účast se na nás obraťte prostřednictvím kontaktního formuláře. 

{{ galerie() }}

**Odkazy:**
[Stránka výzvy na webu ESA]

[Stránka výzvy na webu ESA]: http://www.esa.int/Education/Sentinel-1_Student_Transponders
