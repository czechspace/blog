+++
date = 2015-07-20
updated = 2018-11-04
title = "Czech Space Network"
description = "Zapoj se do skupiny sdružující studenty a mladé profesionály se zájmem o kosmonautiku"
slug ="czech-space-network-0"
[taxonomies]
categories = ["cs"]
tags = ["uzivatele-postgradualove","uzivatele-vysokoskolaci","uzivatele-stredoskolaci","typy-clanku-informace-o-cso"]
[extra]
author = ""
popisky = ["Spolupráce je důležitá, zapoj se do Czech Space Network."]
related = ["czech-space-network","czech-space-daycompetition-2015"]
+++

Studuješ nebo jsi na začátku své kariéry a zajímáš se o kosmonautiku? Chceš více informací o tom, jak se do této oblasti aktivně zapojit? Chtěl bys poznat další mladé lidi se stejným zájmem? Pokud jsi odpověděl ano, pak je tu pro tebe skupina Czech Space Network. V pátek 3. července 2015 Česká kosmická kancelář zorganizovala první ročník konference Czech Space Day, na kterém se sešlo více než 50 studentů a mladých profesionálů se zájmem o kosmonautiku. Účastníci měli možnost seznámit se s příležitostmi pro zapojení do této oblasti a také s dalšími studenty a mladými profesionály se stejným zájmem. Součástí bylo i druhé kolo soutěže Czech Space Competition, jejíž vítěz vyhrál cestu na Mezinárodní astronautický kongres IAC a kongres SGAC v Jeruzalémě. Obě dvě aktivity organizovala Česká kosmická kancelář společně se svými partnery z SGAC, Gisat, Serenum a FEL ČVUT. Již během konference bylo naznačeno, že nejde o jednorázovou záležitost, ale pouze o první krok k intenzivnější podpoře studentů a mladých profesionálů při zapojení do kosmonautiky. Nyní je čas, aby Česká kosmická kancelář představila další krok, tím je založení skupiny Czech Space Network. Cílem skupiny je sdružovat, vzájemně propojovat a podporovat české studenty a mladé profesionály se zájmem o aktivní zapojení do kosmonautiky. Tato skupina bude svým členům umožňovat a usnadňovat vzájemnou komunikaci, sdílení informací o příležitostech, vyměňování zkušeností a nápadů, vytváření vlastních aktivit, spolupráci na projektech a také pravidelná setkávání. Skupina také pomůže propojit své členy se zástupci českých firem, vysokých škol a vědeckých ústavů i zahraniční a mezinárodní komunitou. Hlavním komunikačním nástrojem, přes který budou šířeny veškeré informace, je skupina Czech Space Network vytvořená v rámci Google Groups. Odkaz na přihlášení do skupiny je možné nalézt v levém menu v externích odkazech tohoto článku. Pro přihlášení je nutné zvolit "Přihlásit se k odběru této skupiny", odběr potvrdit prostřednictvím zadaného emailu a poté již jen čekat na schválení. Google Groups slouží jako online fórum a zároveň jako nástroj pro rozesílání hromadných emailů. Každému, kdo je přihlášený do této skupiny, proto budou veškeré informace chodit pohodlně na jeho email. Veškeré informace je také možné zobrazit prostřednictvím online fóra, které také umožňuje vyhledávání a pokročilou práci s obsahem. Pro zobrazení online fóra je však nutné se do skupiny Czech Space Network přihlásit prostřednictvím Gmail účtu. Z jiných účtů je možné využívat pouze hromadné emaily. Stejným způsobem je možné do skupiny také přispívat, tedy prostřednictvím emailu i online fóra. Cílem skupiny není pouze jednostranně šířit informace o příležitostech, ale vytvořit prostor pro diskuzi a spolupráci mezi svými členy. Pokud máš nápad, víš o zajímavé příležitosti nebo chceš jen něco prodiskutovat, neboj se o to podělit i s ostatními! Google Group je užitečným komunikačním nástrojem, ale Czech Space Network nebude pouze virtuální diskuzní skupinou. V plánu jsou samostatné webové stránky, pravidelné semináře a setkání, spolupráce na vlastních projektech a mnoho dalšího. Jednotlivé aktivity budou postupně představovány. Czech Space Network není rigidní skupina, ve které by byli její členové pasivní a nemohli ovlivňovat budoucí kroky. Naopak, snahou je do rozvoje této skupiny a jejích aktivit zapojit co nejvíce členů. Bude proto záležet na nás všech, jakým směrem se bude skupina rozvíjet a na jaké aktivity se bude soustředit. Pokud máš zájem o více informací nebo se chceš do rozvoje této skupiny a budoucích projektů aktivně zapojit, kontaktuj autora tohoto článku, který je zakladatelem skupiny Czech Space Network.

{{ galerie() }}

**Odkazy:**
[Czech Space Network]

[Czech Space Network]: http://www.czechspacenetwork.cz
