+++
date = 2015-06-23
updated = 2015-07-07
title = "Sympozium HIS 2015"
description = "Odborníci na pilotované kosmické lety zamířili do Prahy"
slug ="sympozium-his-2015"
[taxonomies]
categories = ["cs"]
tags = ["typy-clanku-komentar-udalosti","typy-clanku-pozvanka-na-akci-cso","typy-clanku-informace-o-cso","uzivatele-firmy","uzivatele-stredoskolaci","typy-clanku-tiskova-zprava","uzivatele-verejnost","programy-organizace-iaa","uzivatele-vedci","uzivatele-postgradualove","uzivatele-vysokoskolaci"]
[extra]
author = "Kristýna Šaarová"
popisky = ["20th IAA Humans in Space Symposium.","20th IAA Humans in Space Symposium."]
related = ["humans-space-2015"]
+++

Praha, 23. června 2015 – Ve dnech 29. června až 3. července Praha hostí mezinárodní sympozium s názvem Humans in Space zaměřené na problematiku přítomnosti člověka v kosmickém prostoru a s tím souvisejícího výzkumu a techniky. Sympozium pořádá Mezinárodní astronautická akademie (IAA) společně s Českou kosmickou kanceláří (CSO). Akce se těší velkému zájmu vědců, výzkumných a vývojových pracovníků, ale i postgraduálních studentů z celého světa, kteří zde budou mít možnost prezentovat a zhodnotit nejnovější trendy v pilotované kosmonautice. Celkem do dejvického Hotelu Diplomat, kde se bude sympozium konat, míří přes 200 světových odborníků. Po Mezinárodním astronautickém kongresu IAC 2010 jde o další významnou světovou akci, kterou se CSO podařilo zorganizovat v České republice. Sympozium Humans in Space, které má již více než čtyřicetiletou tradici, se koná pravidelně jednou za dva roky. Praha se tak stává po Moskvě, Houstonu a Kolíně nad Rýnem, dalším městem, které v posledním desetiletí hostí tuto důležitou akci. Vědecký výbor sympozia je složen ze čtyř desítek předních světových vědců a specialistů pod vedením Olega Orlova z Institutu lékařsko-biologických problémů ruské Akademie věd, Martina Zella z Evropské kosmické agentury a Ivy Šolcové z Psychologického ústavu Akademie věd České republiky. „Vědecký výbor sestavil program, který tvoří téměř 200 odborných příspěvků a do Prahy se tak chystají vědci ze třiceti zemí. Mezi účastníky se objeví významné vědecké kapacity světového formátu a snad i několik kosmonautů. A i když je vědecká komunita u nás v této oblasti poměrně malá, věřím, že uspořádání sympozia jí přinese užitek v podobě navázání a rozšíření kontaktů a možnosti kritického zhodnocení nápadů na další výzkum,“ informuje o sympoziu Michal Václavík z České kosmické kanceláře, který je zároveň místopředsedou místního organizačního výboru. Ústředním tématem všech vědeckých příspěvků bude člověk, vliv kosmického prostoru na něj a technické zajištění jeho přežití. Velký prostor bude věnován změnám v lidském organizmu při dlouhodobém pobytu v podmínkách mikrogravitace, který má za následek mimo jiné ztrátu svalové hmoty, řídnutí kostí, slabší imunitu či změny v kardiovaskulárním a pulmonálním systému. S ohledem na zmíněné negativní vlivy jsou významnou oblastí výzkumu postupy, jak jim zabránit. Navíc se získané znalosti velmi často přenáší i do klinické medicíny. Další výzvou jsou chystané dlouhodobé pilotované mise mimo nízkou oběžnou dráhu kolem Země, při nichž bude bezpodmínečně nutné znát radiační prostředí a jeho vliv na zdraví v místech pobytu posádky, případně navrhnout technická opatření ke zvýšení bezpečnosti. I toto téma bude na sympoziu probíráno hned v několika odborných sekcích. „Program sympozia nabídne i další zajímavé prezentace odrážející aktuální situaci ve světové kosmonautice. Samostatná sekce je například věnována výzkumu na první čínské orbitální stanici Tchien-kung 1. Opomenuty nebudou ani lékařské aspekty kosmické turistiky či využití pilotované kosmonautiky ke vzdělávání populace,“ dodává Michal Václavík. Na sympoziu Humans in Space 2015 zazní také příspěvky českých vědců. „Těšit se můžeme na shrnutí účasti několika českých pracovišť na mezinárodním projektu Mars500, práci o vlivu kosmického záření na člověka či technické řešení monitoru záření využívaného při testovacím letu lodi Orion. V neposlední řadě bude představena studentská soutěž Expedice Mars, na jejímž organizování se podílí také CSO,“ uzavírá Michal Václavík. Před zahájením sympozia Humans in Space 2015 proběhne tisková konference za přítomnosti zástupců organizátorů a vybraných odborníků. Novináři mají také možnost, se účastnit celého sympozia. V obou případech je nutné předem kontaktovat autorku článku.

{{ galerie() }}

**Přílohy:**
[Program sympozia HIS 2015]

[Program sympozia HIS 2015]: his2015_final_programme.pdf

**Odkazy:**
[Oficiální web sympozia]

[Oficiální web sympozia]: http://www.his2015.com/
