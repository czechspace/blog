+++
date = 2013-11-29
updated = 2015-01-15
title = "Druhé místo pro ROTA"
description = "Robot olomouckých středoškoláků získal druhé místo v soutěži Volare Space Robotics"
slug ="druhe-misto-pro-rota"
[taxonomies]
categories = ["cs"]
tags = ["uzivatele-verejnost","typy-clanku-komentar-udalosti","programy-organizace-esa","typy-clanku-zprava-z-cizi-akce","programy-organizace-esa-education","uzivatele-stredoskolaci"]
[extra]
author = "Milan Halousek"
popisky = ["Tým ROTA z Gymnázia Olomouc-Hejčín s cenou za 2. místo v soutěži.","Všech sedm soutěžních robotů na ploše představující Mezinárodní kosmickou stanici ISS, robot českého týmu úplně vzadu v modulu Destiny.","Soustředění před finálovou jízdou ROTA.","Robot týmu ROTA na startu – barevné krabice po stranách je potřeba převést z lodě ATV do modulu Columbus.","Malý a velký: model evropského robotického vozítka Eurobot pro pohyb na Marsu a před ním robot ROTA z Olomouce.","Společná fotografie všech soutěžních týmů - ROTA vzadu v bílých tričkách."]
related = ["uspechy-studentu"]
+++

Říjnová cesta studentů z Gymnázia v Olomouci-Hejčíně do nizozemského centra ESA ESTEC nevyšla na prázdno. Robot, kterého studenti sami navrhli a postavili, vyhrál druhé místo v evropské robotické soutěži VOLARE, uspořádané u příležitosti mise evropského astronauta Luca Parmitana na Mezinárodní kosmickou stanici. Blahopřejeme! Soutěž Volare Space Robotics byla vyhlášena letošního roku na jaře a organizována Evropskou a Italskou kosmickou agenturou. Před studenty stála velká výzva. Vymyslet a zkonstruovat robota, kterého budou ovládat na dálku bez přímého vizuálního kontaktu, jen pomocí obrazu na obrazovce. Celkem se do soutěže přihlásilo přes 20 studentských týmů s roboty nejrůznějších konstrukcí. Kromě vlastního robota dále museli připravit podrobnou dokumentaci své práce a předat ji odborné porotě z ESA. Ta následně vybrala sedm týmů, které byly pozvány k předvedení svých robotů ve dvoudenním finále soutěže. 50 studentů z pěti evropských zemí se sjelo v polovině října v nizozemském technologickém centru ESA ESTEC, kde byly připraveny schematické kulisy stanice ISS. Úkolem robotů bylo během tří pětiminutových jízd přestěhovat bez nehody co nejvíce kusů symbolického nákladu v podobě krabic ze zásobovací lodě ATV do modulu Columbus. Osmičlenný tým ROTA (Robotics Olomouc Team Alfa) z Gymnázia v Olomouci-Hejčíně, si s úkolem poradil velmi dobře a v konečném hodnocení skončil na druhém místě. Soutěž vyhrál španělský tým TecnoRoisTres. „Olomoucký robot, původně projektovaný z Merkuru a Lega, byl v průběhu vývoje kompletně předělán a při jeho stavbě byly použity i materiály ne zrovna v kosmickém průmyslu běžné,“ uvádí Martin Opatrný, člen týmu ROTA a dodává: „Součástky jsme si vyráběli sami v dílně. Použili jsme hliníkové profily, polykarbonátovou desku, jako jediní i dřevo a recyklované součástky, například motor s převodovkou ze staré tiskárny a kolečka z kancelářské židle.“ Robot ROTA byl opravdu unikátní a v ESA všechny zaujal především tím, že byl jako jediný postaven bez použití jakékoliv stavebnice a měl elektroniku kompletně navrženou a naprogramovanou samotnými studenty. Studentský tým pracoval na vývoji robota již od jara a přes letní prázdniny pod vedením svého učitele fyziky Mgr. Jiřího Kvapila. Dále studenti spolupracovali s odborníky z Přírodovědecké fakulty Univerzity Palackého pod vedením Mgr. Michala Dudky. Informační a administrativní podporu včetně sponzoringu studentům zajistila Česká kosmická kancelář. Kromě stavby a programování robota se studenti museli také naučit pracovat v týmu, rozdělit si mezi sebou role a zpracovat k projektu technickou dokumentaci. „Jako jediní jsme se ve finále rozhodli převážet krabice všech tří velikostí. Nejmenší vážila přibližně 0,25 kg, střední 0,5 kg a největší 1 kg. Naše strategie spočívala v tom, že převezeme celý sloupec krabic najednou: dvě malé, jednu střední a jednu velkou, celkem tedy 2 kg nákladu. Ve dvou jízdách jsme dovezli celý plánovaný náklad do cíle, ale problém jsme měli s vykládáním, kdy nám ta největší přepadla přes mantinel a tak trochu cimrmanovsky jsme dosáhli zřejmě prvního nechtěného autu v dějinách ISS, a to hned dvakrát“, dodává s úsměvem vedoucí týmu Jiří Kvapil. Během finále soutěže si účastníci také mohli prohlédnout i vlastní centrum ESTEC, vyslechnout si přednášku německého astronauta Gerharda Thieleho a zúčastnit se videokonference s italským astronautem Lucou Parmitanem, jehož závěrečná slova přímo z paluby Mezinárodní kosmické stanice si jistě všichni přítomní dobře zapamatují: „Students represent our future and you should be proud of what you accomplished.”

{{ galerie() }}

**Odkazy:**
[Volare Space Robotics challenge]
[Článek na webu gymnázia]
[Článek na webu UPOL]

[Volare Space Robotics challenge]: http://www.esa.int/Our_Activities/Human_Spaceflight/Education/Robot_challenge_unload_a_spacecraft
[Článek na webu gymnázia]: http://www.gytool.cz/aktuality/?id
[Článek na webu UPOL]: http://www.zurnal.upol.cz/prf/zprava/clanek/kosmicky-robot-z-olomouce-skoncil-stribrny/
