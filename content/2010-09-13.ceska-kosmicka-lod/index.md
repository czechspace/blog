+++
date = 2010-09-13
updated = 2014-07-17
title = "Česká kosmická loď"
description = "NASA ocenila český návrh kosmické lodi"
slug ="ceska-kosmicka-lod"
[taxonomies]
categories = ["cs"]
tags = ["typy-clanku-komentar-udalosti","uzivatele-firmy","uzivatele-vedci","typy-clanku-tiskova-zprava","uzivatele-verejnost","uzivatele-postgradualove","uzivatele-vysokoskolaci"]
[extra]
author = "Milan Halousek"
popisky = ["Ilustrace projektu AG NEO Tomáše Rouska"]
related = ["uspechy-studentu","nasa"]
+++

Praha, 13. září 2010 – Mladý český architekt Tomáš Rousek navrhl pro americký Národní úřad pro letectví a kosmonautiku NASA nový design kosmické lodě s umělou gravitací pro misi k asteroidu. Návrh rotující kosmické lodě byl v srpnu na konferenci "Explore NOW", pořádané NASA, oceněn jako nejvýraznější inovace konference. Návrh představil prestižní časopis NewScientist, americká kosmická asociace AIAA, televizní stanice MSNBC a další média ve světě. Rotující kosmickou loď s umělou gravitací navrhl T. Rousek ve dvou variantách: s nafukovacím obytným modulem AG-HAB speciálně navrženým pro umělou gravitaci anebo s využitím již existujícího a funkčního modulu NODE3 (Tranquillity) Mezinárodní kosmické stanice ISS. Obytný modul s posádkou by spojovala s hlavní pohonnou části kosmické lodě 150 až 200 metrů dlouhá lana z kevlaru (který je až 5x pevnější než ocel při stejné hmotnosti) a obě části by se vzájemně otáčely kolem sebe rychlostí dvě otáčky za minutu. Nové využití modulu NODE3 tak přichází s řešením, co udělat s orbitální stanicí ISS na konci její životnosti v roce 2020. „V minulých dnech byla dojednána spolupráce mezi architektem Tomášem Rouskem, jeho společností A-ETC a Českou kosmickou kanceláří, v rámci které budeme koordinovat vzdělávací a popularizační aktivity zaměřené na nové vize kosmonautiky, jako jsou právě výše zmiňované návrhy nových kosmických lodí s umělou inteligencí,“ dodává Milan Halousek z České kosmické kanceláře. - - - Architektonický projekt AG-NEO (Artificial Gravity Mission to Near Earth Object, Mise s umělou gravitací k asteroidu), v rámci kterého architektonický návrh českého architekta vznikl, je součástí širšího výzkumu umělé gravitace „Artificial Gravity Systems Concepts, Koncepty stanic a kosmických lodí s umělou gravitací“. Sérii sedmi návrhů nové generace těchto kosmických stanic a lodí, které z tohoto výzkumu vzešly, následně převzala NASA do nové technologické mapy vývoje pro další období.  Architekt Tomáš Rousek, zaměřující se na kosmickou architekturu a design, působí jako ředitel renomované mezinárodní architektonické společnosti A‑ETC. Je absolventem Fakulty architektury ČVUT Praha a Mezinárodní kosmické univerzity ISU ve francouzském Štrasburku, kde obdržel stipendium od Evropské kosmické agentury ESA. Společně se svým kolegou Ing. arch. Ondřejem Doulem budou prezentovat dva nové projekty lunárního modulu SinterHab a orbitálního hotelu Omicron na Mezinárodním astronautickém kongresu IAC2010, který se uskuteční koncem září v Praze. Oba jsou rovněž organizátory veřejné přednášky „ALITER II - SpaceArchitect.cz“ o kosmické architektuře ve Veletržním paláci 30. září 2010. Tato přednáška je pokračováním mezinárodního cyklu přednášek o kosmické architektuře ALITER, který začal toto léto ve Valencii.

{{ galerie() }}
