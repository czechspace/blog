+++
date = 2016-07-21
updated = 2017-01-26
title = "Činnost CSO v roce 2015"
description = "Zpráva o činnosti kanceláře za rok 2015"
slug ="cinnost-cso-v-roce-2015"
[taxonomies]
categories = ["cs"]
tags = ["uzivatele-verejnost","typy-clanku-informace-o-cso"]
[extra]
author = "Jan Kolář"
popisky = ["Zpráva o činnosti za rok 2015."]
related = ["cinnost-v-roce-2014"]
+++

Výroční zpráva popisuje činnost a výsledky realizované Českou kosmickou kanceláří (CSO) za uplynulý rok 2015. Po toto období byla činnost CSO podporována zejména projekty realizovanými v rámci programů MŠMT pro mezinárodní spolupráci ve výzkumu a vývoji EUPRO II a INGO II, dále pak Operačního programu Vzdělání pro konkurenceschopnost a Horizont 2020. Činnost České kosmické kanceláře v roce 2015 byla, na základě plnění strategických cílů organizace, rozložena do čtyř konkrétních aktivit – tvorby analýz a studií českého zapojení v kosmických programech a projektech a jejich řízení; konzultační činnosti a pořádání seminářů o kosmických projektových příležitostech, řízení těchto projektů a pravidlech programů ESA; propagaci českých organizací na mezinárodní úrovni; podpory studentských kosmických projektů a vzdělávání. V roce 2015 poskytli pracovníci České kosmické kanceláře více jak 65 konzultací zástupcům státní správy, průmyslu i akademické obce. Pro podporu většího zapojení českých pracovišť bylo uspořádáno 5 workshopů a seminářů s různým tematickým zaměřením, kterých se účastnilo okolo 150 odborníků. CSO zároveň šíří informace prostřednictvím tištěných publikací, kterými jsou především časopis Czechspace, informační listy o dokončených českých kosmických projektech či brožura určená pro zahraniční čtenáře s názvem Czech Space Activities. Česká kosmická kancelář přibližuje dění v kosmonautice také široké veřejnosti a mládeži a to jak prostřednictvím vzdělávacích a popularizačních přednášek, tak i vystoupeními v médiích a na sociálních sítích. V roce 2015 uspořádala CSO téměř 70 přednášek pro 3000 posluchačů. Do České republiky pozvala na besedy také několik astronautů NASA a ESA. Důležitou aktivitou CSO, která rovněž pomáhá k rozvoji české kosmonautiky, je propagace českých pracovišť na mezinárodních akcích a zastupování českých zájmů na mezinárodní úrovni v ESA, IAF, IAA, UNOOSA, SGAC a ELGRA. V roce 2015 uspořádala Česká kosmická kancelář v Praze mezinárodní symposium Humans in Space, na které dorazilo 170 světových odborníků na problematiku přítomnosti člověka v kosmickém prostoru. Kompletní zpráva je ke stažení v příloze ve formátu PDF.

{{ galerie() }}

**Přílohy:**
[Zpráva o činnosti CSO za rok 2015]

[Zpráva o činnosti CSO za rok 2015]: zprava_cso_2015.pdf
