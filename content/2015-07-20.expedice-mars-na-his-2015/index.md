+++
date = 2015-07-20
updated = 2015-08-31
title = "Expedice Mars na HIS 2015"
description = "Studentská Expedice Mars se představila na sympoziu Humans in Space 2015 v Praze"
slug ="expedice-mars-na-his-2015"
[taxonomies]
categories = ["cs"]
tags = ["uzivatele-stredoskolaci","uzivatele-zaci","typy-clanku-komentar-udalosti","typy-clanku-zprava-z-akce-cso"]
[extra]
author = "Milan Halousek"
popisky = ["Lucie Davidová a Michal Vyvlečka během své prezentace na HIS 2015.","Studenti se na akci setkali s rumunským komonautem Dumitru Prunariem a Rupertem Gerzerem z německého DLR.","Pozdrav Expedici Mars od prvního rumunského Dumitra Prunaria"]
related = ["uspechy-studentu","ukonceni-expedice-mars-2014"]
+++

Ve čtvrtek 2. července 2015 byly v rámci programu mezinárodního sympozia Humans in Space 2015 představeny v sekci Education and Outreach aktivity mezinárodní vzdělávací soutěže Expedice Mars, jejímž spoluorganizátorem je i Česká kosmická kancelář. Soutěž, do které se již 12 let zapojují mladí čeští a slovenští zájemci o kosmonautiku, astronomii a moderní vědy, byla představena dvěma veliteli Expedice Mars, Michalem Vyvlečkou a Lucií Davidovou. Účast obou studnetů na sympoziu byla umožněna díky finanční podpoře České kosmické kanceláře. Michal Vyvlečka, student Matematicko-fyzikální fakulty Univerzity Karlovy v Praze, v úvodu přibližně patnáctiminutového příspěvku seznámil přítomné účastníky sympozia se základními fakty o Expedici Mars, způsobem fungování a výběru expedičních posádek a s úspěchy účastníků Expedice Mars, kterých dosahují ve svém dalším studijním i vědeckém životě. Lucie Davidová, studentka psychologie na Univerzitě Karlově v Praze, v druhé polovině prezentace představila projekt sociomapování finálové posádky Expedice Mars 2014 během simulovaného letu na Hvězdárně ve Vyškově. Ten proběhl koncem února 2015 a pětičlenná posádka kosmické lodě letící na Mars při něm prožila v malé kabině simulátoru 61,5 hodiny dlouhou vesmírnou misi, včetně nočního výsadku posádky na povrch rudé planety, zakončenou úspěšným přistáním zpět na Zemi. Více o této akci naleznete v článku Ukončení Expedice Mars 2014 (viz odkaz v levém panelu této stránky). Během simulované mise se pětice mladých kosmonautů ve věku 14 až 18 let (tři Češi a dva Slováci, z čehož byla jedna dívka) podrobila několika dotazníkovým šetřením a několika audio zpovědím. Na jejich základě zpracovala studentka Lucie Davidová s použitím metodiky, která byla použita i pro projekt sociomapování posádky během programu Mars500, svůj projekt představující vzájemné interakce a vazby mezi jednotlivými členy izolované posádky. Výsledky z tohoto zkoumání, zpracované do názorných anonymizovaných grafických výstupů, byly představeny účastníkům sympozia Humans in Space, a budou použity i k práci v další fázi tohoto projektu. Jedním z předsedajících sekce Education and Outreach byl první rumunský kosmonaut Dumitru Prunariu, který sám požádal přednášející studenty po skončení jejich vystoupení o společnou fotografii a na obrázku ze svého letu do vesmíru v roce 1981 poslal pozdrav i celé Expedici Mars.

{{ galerie() }}

**Odkazy:**
[Web programu Expedice Mars]

[Web programu Expedice Mars]: http://www.expedicemars.eu
