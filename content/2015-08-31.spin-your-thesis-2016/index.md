+++
date = 2015-08-31
updated = 2015-11-25
title = "Spin Your Thesis! 2016"
description = "Výzva pro studentské hypergravitační experimenty na velké centrifuze ESA"
slug ="spin-your-thesis-2016"
[taxonomies]
categories = ["cs"]
tags = ["uzivatele-postgradualove","uzivatele-vysokoskolaci","typy-clanku-projektova-prilezitost"]
[extra]
author = "Milan Halousek"
popisky = ["Sál velké experimentální centrifugy LDC ve středisku ESA ESTEC.","Detail jedné z gondol centrifugy LDC a hardware českého experimentu GRAVARC NTG."]
related = ["gravarc"]
+++

ESA vyhlašuje již posedmé výzvu pro podávání návrhů studentských experimentů v rámci programu Spin Your Thesis! 2016. Až do 15. listopadu 2015 budou mít vysokoškolští studenti unikátní šanci podávat návrhy experimentů a vyzkoušet si práci na velké centrifuze (LDC) v centru ESA/ESTEC. Program ESA Spin Your Thesis! je určen pro dvou až čtyřčlenné týmy studentů řádného magisterského nebo doktorandského studia ve věku 18 - 32 let z členských nebo spolupracujících zemí ESA. K realizaci svých projektů budou vybrány celkem 4 týmy. Program Spin Your Thesis! umožňuje studentům pod dozorem odborníků ESA vyzkoušet vědecké nebo technické experimenty související s jejich studiem, vědeckou nebo výzkumnou prací, to vše v hypergravitačním prostředí velké experimentální centrifugy ve středisku ESTEC v nizozemském Noordwijku. Gondoly centrifugy LDC umožňují provádět experimenty s přetížením 1 - 20g. Navrhované projekty se mohou týkat výzkumu vlivu zvýšeného přetížení na buňky, rostliny či malá zvířata, případně může jít o experimenty fyzikální a technologické povahy v časovém rozpětí několika hodin až dnů. Každý ze čtyř vybraných týmů získá i možnost konzultovat svůj experiment s odborníky ESA a ELGRA (European Low Gravity Research Association) po celou dobu přípravy, realizace i dokončování experimentu. Vybrané týmy budou své experimenty realizovat v průběhu října a listopadu 2016. ESA Education Office poskytne týmům finanční podporu na pokrytí části nákladů na cestu a ubytování a hardwarových nákladů na přípravu experimentu. Podrobný popis podmínek způsobilosti studentů a experimentů pro účast v soutěži najdete na webových stránkách ESA věnovaných Spin Your Thesis! Další informace naleznete také v Erasmus Experiment Archive, databázi experimentů financovaných nebo spolufinancovaných ESA a uskutečněných během kosmických letů, na Mezinárodní kosmické stanici ISS a v rámci dalších experimentálních kampaní za posledních více než 30 let (viz externí odkazy). Prvním českým studentským experimentem na velké centrifuze LDC byl projekt GRAVARC, který realizoval tým mladých vědců z Masarykovy univerzity v Brně v roce 2012. Jeho obsahem byl výzkum klouzavého obloukového výboje za podmínek zvýšené gravitace. V roce 2013 se částečně obměněný tým zúčastnil další kampaně na centrifuze LDC s rozšířeným experimentem GRAVARC TNG. Více detailů o jejich výzkumu naleznete v projektovém listu, který o projektu GRAVARC vydala Česká kosmická kancelář (viz související články). V případě zájmu o účast v programu Spin Your Thesis! 2016 neváhejte kontaktovat Českou kosmickou kancelář, která vám poskytne další informace a odbornou podporu.

{{ galerie() }}

**Odkazy:**
[Vyhlášení Spin Your Thesis! 2016]
[Podmínky pro přihlášení]
[Český tým GRAVARC TNG]
[Erasmus Experiment Archive]

[Vyhlášení Spin Your Thesis! 2016]: http://www.esa.int/Education/Hypergravity_proposals_requested_for_Spin_Your_Thesis!_2016
[Podmínky pro přihlášení]: http://www.esa.int/Education/How_to_apply3
[Český tým GRAVARC TNG]: http://www.esa.int/Education/Meet_the_teams_GRAVARC_TNG
[Erasmus Experiment Archive]: http://eea.spaceflight.esa.int/portal/
