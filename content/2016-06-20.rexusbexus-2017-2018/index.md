+++
date = 2016-06-20
updated = 2016-11-03
title = "REXUS/BEXUS 2017–2018"
description = "Studentské sny se mohou podívat na hranici kosmického prostoru"
slug ="rexusbexus-2017-2018"
[taxonomies]
categories = ["cs"]
tags = ["programy-organizace-esa-education","typy-clanku-projektova-prilezitost","programy-organizace-rexus-bexus","programy-organizace-esa","uzivatele-postgradualove","uzivatele-vysokoskolaci"]
[extra]
author = "Milan Halousek"
popisky = ["Příprava experimentu pro stratosférický balon BEXUS.","Výšková raketa REXUS.","Stratosférický balon BEXUS.","Logo programů REXUS/BEXUS."]
related = ["timepixspace"]
+++

Švédský národní kosmický výbor (SNSB) a Německá kosmická agentura (DLR) ve spolupráci s Evropskou kosmickou agenturou (ESA) vyhlašují již desáté kolo výzev pro vysokoškolské studenty z členských a spolupracujících států ESA k podání návrhů na experimenty pro starty výškových sondážních raket REXUS a stratosférických experimentálních balonů BEXUS. Dva starty stratosférických balónů BEXUS 24 a 25 budou uskutečněny na podzim 2017 ze základny Esrange Space Center nedaleko města Kiruna v severním Švédsku. Balóny vystoupají do výšky přibližně 20 až 30 km v závislosti na hmotnosti vynášeného nákladu a ve stratosféře pak zůstanou 2 až 5 hodin. Každý z nich může nést mezi 40 až 100 kg nákladu různého vybavení pro studentské experimenty. Starty sondážních raket REXUS 23 a 24 se uskuteční na jaře 2018 taktéž ze základny Esrange Space Center. Při každém ze dvou plánovaných startů by raketa měla dosáhnout výšky mezi 75 a 90 km (oblast mezosféry). Experimenty musí proběhnout během přibližně 5 minut, z toho budou zhruba 2 minuty ve stavu snížené gravitace. Každá z raket ponese experimenty o celkové hmotnosti přibližně 40 kg. Program REXUS/BEXUS je otevřen pro vysokoškolské studenty ve věku 18 až 32 let studující přírodovědné nebo technické obory na akreditované univerzitě či vysoké škole v některé z členských nebo spolupracujících zemí ESA. Během práce na projektech mají studenti k dispozici expertní podporu odborníků z DLR, ESC, ZARM a ESA. Uzávěrka příjmu projektových návrhů končí 17. října 2016. Komise odborníků z SNSB a ESA vybere až 15 nejkvalitnějších a nejzajímavějších návrhů experimentů a pozve týmy k účasti na třídenním výběrovém workshopu, který se uskuteční v technologickém centru ESA/ESTEC od 30. listopadu do 2. prosince 2016. Zde studenti představí své projekty před odborníky a zdůvodní, proč by jejich experiment měl letět v rámci programu REXUS nebo BEXUS. Z tohoto workshopu bude vybráno až 10 experimentů k dalšímu rozpracování. Přesný návod jak se do soutěže přihlásit a postup výběru experimentů naleznou zájemci na webových stránkách REXUS/BEXUS či na webu ESA (viz odkazy v levém sloupci této stránky). V případě zájmu o více informací prosím kontaktujte Českou kosmickou kancelář prostřednictvím formuláře na této stránce nebo e-mailem na halousek@czechspace.cz.

{{ galerie() }}

**Odkazy:**
[Webové stránky programu REXUS/BEXUS]
[Vyhlášení kampaní REXUS/BEXUS 2017-2018]
[ESA - webové stránky REXUS/BEXUS]

[Webové stránky programu REXUS/BEXUS]: http://rexusbexus.net/
[Vyhlášení kampaní REXUS/BEXUS 2017-2018]: http://www.esa.int/Education/Student_dreams_can_fly_to_the_edge_of_space
[ESA - webové stránky REXUS/BEXUS]: http://www.esa.int/Education/Rocket_Balloon_Experiments_for_University_Students
