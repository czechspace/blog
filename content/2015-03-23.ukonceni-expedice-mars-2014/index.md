+++
date = 2015-03-23
updated = 2015-05-27
title = "Ukončení Expedice Mars 2014"
description = "Expedice Mars 2014: Studentský rekord v délce simulovaného kosmického letu"
slug ="ukonceni-expedice-mars-2014"
[taxonomies]
categories = ["cs"]
tags = ["uzivatele-stredoskolaci","uzivatele-zaci","typy-clanku-zprava-z-akce-cso"]
[extra]
author = "Milan Halousek"
popisky = ["Simulátor pohybu po měsíčním povrchu v ESC Transinne.","Posádka Expedice Mars 2014 před maketou amerického raketoplánu v ESC Transinne.","Robotické křeslo na nácvik pohybu ve volném vesmíru v ESC Transinne.","V kabině simulátoru raketoplánu v ESC Transinne."]
related = ["uspechy-studentu","expedice-mars-2014"]
+++

Vědomostní a vzdělávací soutěž organizuje Dětská tisková agentura Domino společně s Českou kosmickou kanceláří a Slovenskou organizací pro vesmírné aktivity. Jejími hlavními patrony jsou kosmonauté Vladimír Remek a Ivan Bella a jejím maskotem byla pro ročník 2014 postavička Hurvínka. Start byl vyhlášen symbolicky na 12. dubna ve výroční den letu prvního kosmonauta světa Jurije Gagarina. Úvodních internetových kol se zúčastnilo více než 250 mladých zájemců o vědu a techniku ve věku 13 až 18 let z České republiky i ze Slovenska. Po semifinálovém pobytu vybraných 25 soutěžících v prostředí slovenské Malé Fatry bylo veliteli expedice jmenováno deset nejlepších soutěžících do dvou finálových posádek Expedice Mars 2014. Na podzim 2014 se uskutečnilo víkendové setkání finalistů v science centru iQLandia v Liberci, při němž se začali mladí kosmonauti připravovat na vyvrcholení soutěže - dlouhý simulovaný let na planetu Mars, završený přistáním a výstupem dvojice kosmonautů na povrch Rudé planety. Tento simulovaný let se uskutečnil v druhé polovině února 2015 v prostorách Hvězdárny ve Vyškově, kde pět kosmonautů hlavní posádky prožilo více než 60 hodin v prostoru kabiny kosmické lodi o velikosti přibližně 20 metrů čtverečních. Během letu, který vyvrcholil přistáním posádky na Marsu a nočním výsadkem dvojice mladých kosmonautů na povrch planety spojeným s uskutečněním několika geologických a biologických experimentů, musela posádka překonat řadu technických problémů i nástrah hlubokého vesmíru. S plněním plánovaných úkolů i řešením mimořádných situací pomáhala hlavní letové pětičlenné posádce v kabině hvězdoletu i druhá posádka v pozemním technickém a vědeckém centru i velitelé řídící let z Mission Control Center. Pětice mladých českých a slovenských kosmonautů se po misi dlouhé 61,5 hodiny úspěšně vrátila zpět na Zemi a ustanovila tak rekord v nejdelším studentském simulovaném letu do vesmíru v Evropě. Členy hlavní posádky byli planetární architekt Adrián Bartko ze Svitu, palubní astronom Vojtěch Ježek z Příbrami, dokumentaristka expedice Klára Řepková z Bruntálu, palubní inženýr Jan Jurica z Pardubic a palubní lékař Adam Stražovec z Brezna. Po přistání na Marsu absolvovali výstup na povrch studené a nehostinné planety inženýr Jan Jurica a architekt Adrián Bartko. Na Marsu zanechali, mimo malého průzkumného vozidla, i vlaječky České republiky a Slovenské republiky. V technické a vědecké podpůrné posádce, která během letu pracovala ve školním vědeckém Experimentáriu SPŠ v Otrokovicích, byli architekt Tomáš Taraba z Mělníku, astronom Marek Murin z Bratislavy, dokumentaristka Veronika Synková z Dolní Rožínky, palubní inženýr Filip Sobotka z Písku a lékařka Adéla Hajasová z Brna. Ti si vyzkoušeli mimo jiné práci s elektronovým rastrovacím mikroskopem nejnovější generace či vyprojektování a 3D tisk poškozeného dílu pro hlavní posádku na 3D tiskárně. Po úspěšném zakončení téměř třídenní simulované mise, během které se například s kosmonauty v kabině spojila i moderátorka ranního živého vysílání Studia 6 České televize, se obě posádky společně vydaly na poslední část své náročné mise, kterou byla další část výcviku v Centru mladých kosmonautů v belgickém Transinne. Tam si během dvoudenního velice intenzivního cvičení vyzkoušeli mladí kosmonauti řadu trenažerů a dva tříhodinové lety na Mezinárodní kosmickou stanici v simulátorech raketoplánu. Desítce studentů z českých i slovenských škol umožnila Expedice Mars 2014 prožít několik dnů plných náročné vědecké a technické práce nebo dobrodružství, ale někdy i velkého fyzického a psychického vypětí, aby na jejím konci poznali lépe především sami sebe. Organizátoři Expedice Mars - Dětská tisková agentura Domino, Česká kosmická kancelář i Slovenská organizace pro vesmírné aktivity, s finalisty všech předcházejících ročníků soutěže nadále úzce spolupracují. Zapojují je jako organizátory dalších ročníků soutěže a doplňkových projektů, kterých se absolventi Expedice Mars pravidelně účastní, zařazují je na pozice velitelů a důstojníků jednotlivých odborností soutěže a podporují je i v jejich dalších vědeckých a studijních aktivitách zaměřených na moderní vědu a techniku. Jedenáctý ročník soutěže Expedice Mars skončil, ale již za pár dnů, ve výroční den letu prvního člověka do vesmíru, v neděli 12. dubna 2015, odstartuje Expedice Mars 2015. Další mladí zájemci o vědu a techniku z České i Slovenské republiky ve věku 13 až 18 let se opět mohou přihlásit do konkurzu na novou posádku, která poletí na Mars. Budeme hledat, a jsme si jisti, že najdeme, skupinu dalších mladých nadšených chlapců a děvčat se zájmem o vesmír, kosmonautiku, astronomii, dobývání kosmu, ale především o dobrodružství.

{{ galerie() }}

**Odkazy:**
[Webové stránky Expedice Mars]
[YouTube kanál Expedice Mars]

[Webové stránky Expedice Mars]: http://www.expedicemars.eu
[YouTube kanál Expedice Mars]: https://www.youtube.com/channel/UCjcpcrFTNKfbiwVOY8vy5-g/feed
