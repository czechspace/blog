+++
date = 2014-10-04
updated = 2018-11-04
title = "IAC 2014 - den pátý"
description = "Postřehy z Mezinárodního astronautického kongresu 2014 v Torontu - pátek"
slug ="iac-2014-den-paty"
[taxonomies]
categories = ["cs"]
tags = ["programy-organizace-iac","uzivatele-verejnost","typy-clanku-komentar-udalosti","programy-organizace-iaf","typy-clanku-zprava-z-cizi-akce","uzivatele-firmy","programy-organizace-iaa","uzivatele-vedci"]
[extra]
author = ""
popisky = ["Zhodnocení 65. Mezinárodního astronautického kongresu na valném shromáždění IAF.","Vítězem soutěže o model XCOR Lynx se stal Shigeki Kamigaichi, ředitel oddělení komunikace s veřejností Japonské kosmické agentury JAXA.","Space education in action!","Tomuto se dnes moderně řiká hands-on projects.","Ilustrace možných oblastí pro přistání modulu Philae sondy Rosetta na povrchu komety Churyumov Gerasimenko.","Ocenění IAF zesnulému profesoru Kopalovi za celoživotní práci."]
related = ["iac-2014-den-prvni","iac-2014-den-druhy","iac-2014-den-treti","iac-2014-den-ctvrty"]
+++

Poslední den kongresu nám začal fascinující Late Breaking News sekcí o výběru míst k přistání pro modul Philae sondy Rosetta na povrchu komety 67P/Churyumov–Gerasimenko a o celém sedmihodinovém přistávacím manévru, který ESA plánuje na 12. listopadu 2014. Následovala přednáška o nedávném navedení historicky první indické sondy na oběžnou dráhu Marsu. Sonda Mangalyaan na palubě nese pětici vědeckých přístrojů pro fotografování povrchu ve viditelném a infračerveném spektru, výzkum složení atmosféry včetně obsahu metanu a mechanizmů ztráty molekul vody z povrchu rudé planety. Třetí aktualitou byla prezentace iniciativy bývalých amerických astronautů na podporu stavby studentských malých družic, tématu, které každoročně prostupuje celým kongresem čím dál častěji. V průběhu druhé poloviny kongresu po výstavišti také pobíhalo dost dětí, což bylo velmi příjemné. Vtipný program s fyzikálními experimenty pro ně připravila Německá kosmická agentura DLR a místní organizátoři pro děti k němu dokonce postavili zvláštní přístupovou cestu. Poslední den byl tradičně otevřený také pro veřejnost a na výstavu zavítalo několik desítek místních obyvatel včetně českých přistěhovalců. V pátek se také ještě zvýšilo množství dětí o několik skupin školních tříd se svými učiteli, pro které organizátoři ve studentské zóně přichystali spoustu experimentů a her. Moderování dětského programu, který byl chvílemi slyšet po celém výstavišti, se ujala energická pracovnice z oddělení NASA pro vzdělávání Carolyn Knowles. Dnes dopoledne také na našem stánku proběhlo losování vítěze modelu raketového letounu Lynx společnosti XCOR Aerospace. Oním šťastlivcem se stal pan Shigeki Kamigaichi, ředitel oddělení komunikace s veřejností Japonské kosmické agentury JAXA. Tento člověk nám také přislíbil v Japonsku propagovat symposium Humans in Space 2015, které příští rok v červnu pořádáme spolu s Mezinárodní astronautickou akademií (IAA). Na výstavě letos překvapivě chyběl stánek Evropské kosmické agentury (ESA), což nás trošku překvapilo, protože Kanada je přidružený členský stát ESA. Důvodem byly údajně vysoké náklady na letošní účast na veletrhu ILA v Berlíně. Lidí z ESA však na kongres přijelo dost a zúčastnili se mnoha předem domluvených bilaterálních jednání s delegáty ostatních kosmických agentur či průmyslových firem. „Z hlediska organizace hodnotíme letošní kongres jako dobře připravený. Výjimkou byly nemalé technické problémy s připojením na místní wi-fi, bez které se již konference neobejde. A jak už bylo naznačeno v reportech z předchozích dnů, nepříjemně nadhodnocené byly místní ceny jídla a pití na výstavišti včetně obyčejných služeb, jako je vytištění jedné stránky A4, za kterou pořadatelé požadovali 5 CAD (necelých 100 Kč),“ hodnotí Josef Šobra z České kosmické kanceláře. Na pátečním pořadu dne bylo také druhé zasedání Valného shromáždění Mezinárodní astronautické federace (IAF). CSO, stejně jako v pondělí, zastupoval Michal Václavík. Hned v úvodu zasedání vystoupil Jan Kolář, ředitel CSO a zároveň viceprezident IAF, který shrnul finanční situaci Federace a představil výhled do dalších pěti let. Důležitým okamžikem pak bylo zhodnocení končícího kongresu. „Na 65. IAC v Torontu bylo zasláno 3 585 abstraktů a přijato bylo 2 361, které byly prezentovány v podobě odborných prezentací nebo posterů. Na doprovodné výstavě se prezentovalo 148 vystavovatelů na ploše téměř 10 000 m2, což je téměř o polovinu více než v předchozím roce. Celkem se kongresu účastnilo 3 407 odborníků, ale celkové číslo reálné návštěvnosti bude vyšší, neboť v průběhu týdne kongres navštěvovali školáci a dnes také široká veřejnost,“ shrnuje Michal Václavík. Na Valném shromáždění byl také představen průběh přípravy 66. IAC v Jeruzalémě a 67. IAC v Guadalajaře. Plynulý průběh jednání však přerušilo rozhodnutí o výběru hostujícího města pro kongres v roce 2017, které nebylo učiněno pomocí konsensu, ale bylo vyvoláno hlasování. Nakonec se 59 % přítomných členů IAF přiklonilo k doporučení výběrové komise a zvolilo australské Adelaide, které bude hostit 68. Mezinárodní astronautický kongres ve dnech 25.-29. září 2017. Ihned po vyhlášení výsledků vystoupil prof. Claus Lämmerzahl z místního organizačního týmu jednoho ze silných protikandidátů Austrálie, německých Brém. Profesor Lämmerzahl vítězi pogratuloval a prohlásil, že budou na pořádání IAC znovu kandidovat v roce 2018. Mnohem více rozhořčení byli členové tureckého organizačního výboru, kteří se o pořádání IAC neúspěšně pokusili již potřetí. „Posledním významným bodem byla volba prezidenta a členů výkonného výboru. Prezidentský post obhájil dosavadní prezident Kiyoshi Higuchi a rovněž schválení víceprezidentů proběhlo bez problémů. Jan Kolář tak pokračuje ve své funkci Viceprezidenta IAF pro finanční otázky ve druhém volebním období. Drobnou nevoli způsobilo snížení počtu žen ve vedení IAF ze tří na pouhou jednu,“ říká Michal Václavík. Mezinárodní astronautický kongres je tradičně ukončen závěrečným ceremoniálem, který byl uveden krátkým filmem shrnující celé IAC. Následovala dlouhá řada předávání různých ocenění jak mladým, tak i zasloužilým vědcům a odborníkům. "Na rozdíl od zahajovacího ceremoniálu se ten závěrečný nesl ve spíše komorní atmosféře. Při udělování cen byl in memoriam do Síně slávy IAF uveden, letos v lednu zesnulý, profesor Vladimír Kopal, který se celý život věnoval kosmickému právu, jeho propagaci a působil v mnoha mezinárodních organizacích včetně OSN a IAF,“ popisuje závěr kongresu Michal Kuneš, pracovník CSO. Posledním bodem programu bylo předání vlajky IAF pořadatelům příštího kongresu v Jeruzalémě.

{{ galerie() }}

**Odkazy:**
[Fotoreport z IAC 2014]

[Fotoreport z IAC 2014]: https://www.facebook.com/media/set/?set
