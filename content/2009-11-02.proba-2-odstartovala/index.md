+++
date = 2009-11-02
updated = 2014-01-29
title = "Proba-2 odstartovala"
description = "Družice Proba-2 s českými vědeckými přístroji na oběžné dráze"
slug ="proba-2-odstartovala"
[taxonomies]
categories = ["cs"]
tags = ["typy-clanku-komentar-udalosti","programy-organizace-pecs","programy-organizace-esa","uzivatele-firmy","uzivatele-vedci","uzivatele-verejnost","programy-organizace-gstp"]
[extra]
author = "Michal Václavík"
popisky = ["Vizualizace družice Proba-2. Červenými kroužky jsou vyznačeny Langmuirovy sondy pro výzkum kosmického plasmatu.","Start rakety Rokot s družicemi SMOS a Proba-2"]
+++

Na oběžnou dráhu kolem Země byla vynesena nová družice ESA nesoucí dva přístroje vyvinuté v České republice. Ty budou zkoumat prostředí v okolí družice a sledovat tzv. kosmické počasí, které je ovlivňováno zejména Sluncem. Jedná se o první velký úspěch našeho členství v ESA. V pondělí 2. listopadu 2009 ve 2:50 středoevropského času odstartovala z kosmodromu Pleseck ruská nosná raketa Rokot. Na oběžnou dráhu byla společně s družicí SMOS vynesena družice Proba-2, na které jsou umístěny i dva české vědecké přístroje. Obě družice několik hodin po startu již úspěšně navázaly kontakt s pozemními stanicemi v Hartebeesthoek v Jihoafrické republice a Redu v Belgii. Česká republika se zapojila do projektu vývoje družice Proba-2 návrhem a výrobou dvou vědeckých přístrojů zabývajících se analýzou okolního plazmatu. Přístroj TPMU měří složení, hustotu a teplotu iontů a přístroj DSLP je určen ke studiu magnetosférického plazmatu. Oba instrumenty byly vyvinuty společností CSRC v Brně pod vědeckým vedením týmů z Ústavu fyziky atmosféry a Astronomického ústavu Akademie věd ČR a navázaly tak na úspěšnou řadu československých družic Magion. Kromě českých zařízení nese družice na palubě ještě dva vědecké přístroje pro pozorování Slunce. Družice Proba-2 byla vyvinuta a vyrobena v rámci technologického programu ESA GSTP (General Support Technology Programme) a má se na ni ověřit celkem 17 nových technologií jako jsou nové lithium-iontové akumulátory, pokročilé systémy správy dat, přijímač GPS signálu či nové fotovoltaické panely. Družice o hmotnosti 130 kilogramů patří do kategorie menších družic a ESA tak dává menším firmám a pracovištím možnost otestovat své přístroje a technologie v kosmickém prostředí. To má vést ke zvýšení inovativnosti a zejména konkurenceschopnosti evropského kosmického průmyslu. Náklady na výrobu a provoz družice Proba-2 činí pouze 18 milionů euro, což je při zohlednění technologického a vědeckého potenciálu mise poměrně malá částka. 

{{ galerie() }}

**Odkazy:**
[Stránky Proba-2 na webu ESA]

[Stránky Proba-2 na webu ESA]: http://sci.esa.int/proba2
