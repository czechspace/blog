+++
date = 2014-04-24
updated = 2014-06-11
title = "Expedice Mars 2014"
description = "Najde se v Česku další kosmonaut?"
slug ="expedice-mars-2014"
[taxonomies]
categories = ["cs"]
tags = ["uzivatele-stredoskolaci","uzivatele-zaci","typy-clanku-pozvanka-na-akci-cso"]
[extra]
author = "Milan Halousek"
popisky = ["Slavnostní nástup posádky Expedice Mars","Start Expedice Mars 2014 v IQLandii v Liberci","Mladí kosmonauti v kabině makety raketoplánu","Hurvínek na „vesmírném kolotoči“ v IQLandii (vpravo Martin Klásek, který Hurvínkovy propůjčil svůj hlas)"]
+++

Nová dětská kosmická posádka vzejde z konkurzu Expedice Mars 2014. Tak se jmenuje dlouhodobý vzdělávací projekt, který již po jedenácté organizuje Česká kosmická kancelář společně s Klubem Domino - Dětskou tiskovou agenturou. Další ročník soutěže slavnostně odstartoval v pátek 11. dubna 2014 v science centru IQLandia v Liberci u příležitosti Mezinárodního dne kosmonautiky. Do soutěže se mohou hlásit mladí zájemci o kosmonautiku z České a Slovenské republiky ve věku 13 - 18 let, a to do 11. června 2014. „Pro první výběr soutěžících je důležitý motivační dopis, kterým se zájemci o účast do soutěže přihlásí, a na základě kterého jsou adepti na simulovaný let do vesmíru pozváni k další účasti," vysvětluje viceadmirál Expedice Mars Milan Halousek z České kosmické kanceláře, a pokračuje: „Pak už soutěžící čeká samostatná práce v jedné z pěti odborností (palubní inženýr, lékař, astronom, dokumentarista, architekt), kterou si zvolí. Z oboru lékařství se může jednat třeba o návrh vybavení palubní ordinace pro let na Mars, z oboru architektury například o návrh tělocvičny pro posádku na povrchu Marsu.“ Z projektových úkolů vyberou velitelé a důstojníci jednotlivých odborností, sami také bývalí úspěšní účastníci Expedice Mars, dvacet pět nejlepších návrhů a jejich autory pozvou na semifinálové víkendové setkání na Slovensku. Tam bude vybrána dvanáctičlennou posádku, která si na konci podzimu vyzkouší ve Výcvikovém centru mladých kosmonautů v belgickém Transinne výcvik na trenažérech podobných těm, na kterých trénují skuteční kosmonauti. Vrcholem výcviku je několikahodinový simulovaný let do vesmíru v maketě amerického raketoplánu. „Naším cílem není najít následovníka Vladimíra Remka, ale kdo ví, dost možná že někdo z účastníků Expedice Mars se do vesmíru podívá,“ říká ředitel Klubu Domino - Dětské tiskové agentury a admirál Expedice Mars Slávek Hrzal. Své tvrzení dokládá dalšími mezinárodními úspěchy těch, kteří v minulosti konkurzem Expedice Mars prošli. „Náš projekt je pro mnohé účastníky jakýmsi odrazovým můstkem. Některým dětem doslova změnil představy o budoucím studiu a povolání,“ dodává Slávek Hrzal. Z účastníků prvních ročníků Expedice Mars jsou dnes studenti technických a přírodovědných oborů na vysokých školách, věnují se letectví a kosmonautice. „Doufáme, že generace, která je teď na základních a středních školách, by jednou mohla být tou, která začne opravdu létat na Mars, protože se předpokládá, že by tyto cesty mohly začít kolem roku 2035. Tedy v době, kdy bude nynější oslovené mládež ve věku mezi 35 a 40 lety, což je ideální věk pro vědce a odborníky na kosmonautiku," vysvětluje Milan Halousek. Na organizaci každého ročníku soutěže se podílejí především ti, kteří ho v minulých letech sami úspěšně absolvovali. Příkladem je Michal Vyvlečka z Troubek u Přerova, kterého jsme se zeptali, co ho přivedlo k účasti na Expedici Mars. „Rozhodně to byla zvědavost a také touha po dobrodružství, protože kosmický let, to je ohromné dobrodružství a v rámci celé Evropy ho mohou prožít jen výherci této soutěže. Nikdo jiný tuhle možnost dětem nedává," říká velitel letošního ročníku Expedice Mars 2014 Michal Vyvlečka. Patrony Expedice Mars jsou československý kosmonaut Vladimír Remek a slovenský kosmonaut Ivan Bella. Projekt podporují poslankyně Evropského parlamentu Věra Flasarová a Monika Smolková. Každoročně s dětmi do vesmíru letí jako jejich maskot i některá populární pohádková postavička. Letos, po Krtečkovi a Čtyřlístku, do kokpitu raketoplánu usedne i Hurvínek.

{{ galerie() }}

**Odkazy:**
[Web Expedice Mars]

[Web Expedice Mars]: http://www.expedicemars.eu
