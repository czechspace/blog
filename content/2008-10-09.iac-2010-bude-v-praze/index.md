+++
date = 2008-10-09
updated = 2018-11-04
title = "IAC 2010 bude v Praze"
description = "61. ročník kongresu IAC bude v roce 2010 hostit Praha"
slug ="iac-2010-bude-v-praze"
[taxonomies]
categories = ["cs"]
tags = ["programy-organizace-iac","typy-clanku-komentar-udalosti","programy-organizace-iaf","uzivatele-firmy","uzivatele-vedci","typy-clanku-tiskova-zprava","uzivatele-verejnost","uzivatele-postgradualove","uzivatele-vysokoskolaci"]
[extra]
author = ""
popisky = ["Ředitel CSO Jan Kolář a prezident IAF Hans Zimmermann při podpisu smlouvy o pořádání kongresu IAC 2010 v Praze."]
+++

Praha, 9. října 2008 – Zástupci České kosmické kanceláře a Mezinárodní astronautické federace (IAF) podepsali předběžnou smlouvu o konání 61. ročníku Mezinárodního astronautického kongresu v Praze v roce 2010. Podpis proběhl v skotském Glasgow během 59. ročníku Mezinárodního astronautického kongresu (IAC), který se konal na začátku října 2008. „Česká republika po více než 30 letech opět uvítá 2000 špičkových vědců z celého světa. Poslední Mezinárodní astronautický kongres v Praze proběhl v roce 1977,“ uvádí k pořadatelství Doc. Ing. Jan Kolář, CSc., ředitel České kosmické kanceláře (CSO), a dodává: „Díky kongresu se Praha a s ní i celá Česká republika stane v roce 2010 centrem světové kosmonautiky. Máme šanci prezentovat se jako perspektivní destinace pro kosmonautický průmysl s dokonalou kongresovou infrastrukturou.“ K podpisu smlouvy došlo přímo ve stánku České kosmické kanceláře, na kterém v Glasgow propagovala možnosti českého průmyslu v oboru kosmonautiky, především v souvislosti s plánovaným vstupem ČR do Evropské kosmické agentury (ESA) do konce tohoto roku. „Návštěvnost na stánku byla velká a návštěvníky z řad vystavovatelů i účastníků kongresu zajímaly české kosmické aktivity. Velmi často oceňovali náš vstup do ESA a ve velké většině projevovali zájem o účast na pražském kongresu,“ říká o prezentaci v Glasgow Kolář. Návštěvníky byly vysoce hodnoceny projektové aktivity českých institucí a firem v rámci projektů PECS (Plan for European Cooperating States). Aktivní zájem o spolupráci s českými firmami a institucemi projevila především konsorcia firem z Portugalska, Belgie a Anglie. Pozitivní odezvu zaznamenala i nabídka možné spolupráce v oblasti malých satelitů. Zájem byl také o kontakty s českým studentským tým czCube. Stánek CSO navštívilo více než 250 návštěvníků, se stovkou z nich si zástupci CSO vyměnili kontakty a uskutečnili přes padesát užitečných osobních rozhovorů. Ke snadnému navazování nových kontaktů dopomohly i dvakrát pořádané odpolední „Happy Hours“, kdy atmosféru zpříjemnilo čepované české pivo.

{{ galerie() }}
