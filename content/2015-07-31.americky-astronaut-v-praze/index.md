+++
date = 2015-07-31
updated = 2015-08-25
title = "Americký astronaut v Praze"
description = "Bývalý americký astronaut Scott E. Parazynski zavítá do České republiky"
slug ="americky-astronaut-v-praze"
[taxonomies]
categories = ["cs"]
tags = ["uzivatele-verejnost","typy-clanku-tiskova-zprava","typy-clanku-informace-o-cso","typy-clanku-pozvanka-na-akci-cso"]
[extra]
author = "Kristýna Šaarová"
popisky = ["Americký astronaut Scott E. Parazynski při opravě fotovoltaických panelů na ISS.","Scott Edward Parazynski."]
+++

Praha, 31. července 2015 - Na konci srpna přijede do České republiky veterán amerických kosmických letů Scott Edward Parazynski, který se jako letový specialista zúčastnil pěti misí na palubě amerického raketoplánu a sedmkrát vystoupil do volného kosmického prostoru. Do Prahy jej pozvala Česká kosmická kancelář za významné podpory Velvyslanectví Spojených států amerických v České republice. Dnes 54letý lékař, pilot, dobrodruh a bývalý astronaut Scott Parazynski se zapojil do výzkumné činnosti NASA již při studiu Stanfordovy univerzity na konci 80. let. V roce 1992 úspěšně prošel výběrem a po roce tréninku v Johnsonově kosmickém středisku byl kvalifikován na pozici letového specialisty. Následně prodělal základní výcvik pro práci ve volném kosmickém prostoru. Ke svému prvnímu kosmickému letu se dostal již v listopadu 1994 na palubě raketoplánu Atlantis a stal se 318. člověkem ve vesmíru. „Scott Parazynski byl poté vybrán mezi astronauty pro dlouhodobý pobyt na stanici Mir. Bohužel jeho tělesná výška překračovala přípustnou mez pro ruské lodě Sojuz-TM. Z výcviku byl proto vyřazen a musel se spokojit pouze s návštěvním letem k Miru na palubě raketoplánu v roce 1997,“ vysvětluje Michal Václavík z České kosmické kanceláře. „Poté se Scott Parazynski podíval na oběžnou dráhu ještě třikrát v letech 1998, 2001 a 2007, z čehož dvakrát navštívil Mezinárodní kosmickou stanici (ISS). Při jedné z misí byl jeho kolegou na palubě raketoplánu dosud nejstarší kosmonaut, legenda amerického kosmického programu, John Herschell Glenn, kterému v době letu bylo 77 let. Má za sebou také náročnou neplánovanou opravu fotovoltaického panelu ISS,“ dodává Václavík. Scott Parazynski ukončil kariéru astronauta v roce 2009. V průběhu pěti letů raketoplánu strávil ve vesmíru 57 dní 15 hodin a 34 minut. Do volného kosmického prostou vystoupil celkem sedmkrát a strávil v něm 47 hodin a 5 minut. Mimo jiné je také jediným astronautem na světě, který zdolal Mount Everest. V rámci návštěvy České republiky vystoupí Scott Parazynski na dvou přednáškách pro veřejnost, které se uskuteční v pondělí 24. srpna v budově Akademie věd České republiky na Národní třídě v Praze. „Přednášky budou určeny všem zájemcům o kosmonautiku z široké veřejnosti, kteří si budou moci vyslechnout povídání o zkušenostech i životě astronauta. Součástí programu bude samozřejmě také prostor na zvídavé dotazy publika,“ uzavírá Václavík. První přednáška proběhne od 17:00 do 18:30 a bude tlumočena do češtiny, stejně tak jako dotazy posluchačů do angličtiny. Cena vstupenky je 100 Kč. Druhá přednáška proběhne od 19:00 do 20:30 a bude pouze v angličtině, což umožní položit astronautu Parazynskému více dotazů. Cena vstupenky je 70 Kč. Odkaz na registrační formulář a nákup vstupenek je uveden v levém panelu stránky.

{{ galerie() }}

**Odkazy:**
[Prodej vstupenek]
[Oficiální životopis na stránkách NASA]

[Prodej vstupenek]: https://goout.cz/cs/listky/prednaska-us-astronauta-scotta-parazynskeho/ygg/
[Oficiální životopis na stránkách NASA]: http://www.jsc.nasa.gov/Bios/htmlbios/parazyns.html
