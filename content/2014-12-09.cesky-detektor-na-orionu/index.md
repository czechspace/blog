+++
date = 2014-12-09
updated = 2015-04-01
title = "Český detektor na Orionu"
description = "Detektory z ČVUT měřily záření při premiérovém letu americké lodi Orion"
slug ="cesky-detektor-na-orionu"
[taxonomies]
categories = ["cs"]
tags = ["uzivatele-vedci","uzivatele-verejnost","typy-clanku-komentar-udalosti"]
[extra]
author = "Michal Václavík"
popisky = ["Kabina kosmické lodi Orion po přistání do Tichého oceánu.","Nezávislý detektor záření BIRD.","Ilustrace kosmické lodi Orion při testovacím letu."]
related = ["nasa","kosmicky-rok-2013","czechspace-07"]
+++

Pátek 5. prosince 2014 byl významným dnem pro americkou kosmonautiku. Poprvé byla otestována nová kosmická loď Orion MPCV, která bude sloužit k pilotovaným letům nejen na nízkou oběžnou dráhu, ale také k asteroidům, Měsíci a jednou možná i k Marsu. Loď Orion uskutečnila dva oběhy kolem Země a po necelých 4,5 hodinách bezpečně přistála v Tichém oceánu. Na palubě bylo velké množství přístrojů sledujících průběh letu a stav kosmické lodi. Jedním z nich byl také nezávislý detektor záření (BIRD) na jehož stavbě se podíleli čeští odborníci. Na palubě lodi Orion bylo umístěno několik pasivních termoluminiscenčních detektorů v rámci experimentu RAM, které jsou schopny zaznamenat celkovou obdrženou dávku. Její hodnotu je však možno zjistit až po vyhodnocení na Zemi. Oproti tomu detektor BIRD je aktivní, to znamená, že po celou dobu měřil a zaznamenával aktuální hodnoty kosmického záření, které proniklo dovnitř kosmické lodě. Detektor byl navíc napájen z vlastních baterií a byl tak plně nezávislý na dodávkách elektrické energie. Detektor BIRD byl vyvinut Johnsonovým kosmickým střediskem NASA a Univerzitou v Houstonu ve spolupráci s Ústavem technické a experimentální fyziky (ÚTEF) Českého vysokého učení technického v Praze. Naši odborníci dodali elektronické rozhraní a dva detektory založené na čipu TimePix, za jehož zrodem stojí skupina vědců z výzkumného centra CERN. Šestice obdobných USB detektorů je již od roku 2012 na palubě Mezinárodní kosmické stanice (ISS). I ty byly vyvinuty ve spolupráci s ÚTEF ČVUT. Detektory jsou primárně určeny ke zjišťování nabitých částic, ale mohou být využity také k detekci fotonů či neutronů.

{{ galerie() }}

**Odkazy:**
[ÚTEF ČVUT]

[ÚTEF ČVUT]: http://www.utef.cvut.cz/en/index.php?Ns
