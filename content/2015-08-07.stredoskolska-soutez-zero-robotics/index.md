+++
date = 2015-08-07
updated = 2015-10-08
title = "Středoškolská soutěž Zero Robotics"
description = "Vyzkoušejte svoje znalosti ve studentské soutěži v programování robotických koulí na ISS"
slug ="stredoskolska-soutez-zero-robotics"
[taxonomies]
categories = ["cs"]
tags = ["uzivatele-stredoskolaci","typy-clanku-pozvanka-na-cizi-akci","programy-organizace-esa","programy-organizace-esa-education"]
[extra]
author = "Milan Halousek"
popisky = ["Robotické koule Spheres.","Robotické koule Spheres na palubě ISS.","Robotické koule Spheres na palubě ISS."]
related = ["soutez","druhe-misto-pro-rota"]
+++

Na Mezinároní stanici ISS se opět dají do pohybu tzv. Spheres robots, které budou plnit úkoly na základě programů připravených středoškolskými studenty z členských zemí ESA. První kolo soutěže Zero Robotics High School Tournament začne 12. září 2015, registrace soutěžních družstev bude otevřena do 30. září 2015. Soutěž je určena týmům studentů ve věku 14 až 20 let. Spheres (Synchronised Position Hold, Engage, Reorient, Experimental Satellites) jsou minidružice velké asi jako volejbalový míč s vlastním energetickým systémem, pohonem i navigací. Jejich pohyb je zajištěn pomocí dvanácti trysek na stlačený plyn (CO2) uvnitř Mezinárodní kosmické stanice. Středoškolští studenti v rámci tohoto projektu vytvoří programy, na základě kterých se budou robotické koule v ohraničeném beztížném prostoru ISS navigovat, pohybovat a reagovat na překážky a povely. Soutěž Zero Robotics není však jen o napsání programu. Účastníci musí řešit problémy vzniklé při simulacích, aplikovat své matematické a fyzikální znalosti a naučit se pracovat v týmu. Evropští uchazeči mohou již nyní začít pracovat na vývoji vlastního software a plánování své soutěžní strategie. Budou tak připraveni až budou v září odhaleny detaily letošní mise. Středoškolské studentské týmy, složené z 5 až 10 studentů ve věku 14 až 20 let (v odůvodněných a schválených případech až 20 studentů) a vedoucího, mohou vytvářet, editovat a ukládat simulace pohybu koulí online. Simulace umožňuje týmům vidět výsledky jejich práce i soutěžit proti sobě, nebo proti předem nadefinovaným standardním situacím. Vlastní soutěž začne v polovině září 2015 on-line simulacemi se vzrůstající obtížností. Software týmů, které získají nejvyšší skóre v simulovaných on-line soubojích s ostatními soutěžními družstvy, bude odeslán na Mezinárodní kosmickou stanici a tam nahrán do minirobotů, které jsou součástí vybavení ISS. Finále soutěže proběhne na palubě ISS v lednu 2016 pod dohledem a řízením astronauta ESA Timothy Peaka. Týmy evropských finalistů se soutěže zúčastní osobně v Euro Space Center v Belgii, odkud uvidí, jak jimi připravené programy řídí robotické koule v beztížném stavu Mezinárodní kosmické stanice. Informace o soutěži najdou zájemci na stránkách ESA-Education – viz odkaz v levém sloupci této stránky. Česká kosmická kancelář dlouhodobě podporuje studentské projekty zaměřené na robotiku a moderní IT technologie. Čeští studenti se tak mohli například zúčastnit a velice dobře reprezentovat Českou republiku ve velké robotické soutěži VOLARE, organizované Evropskou kosmickou agenturou. Více si o úspěchu studentů z Gymnázia v Olomouci-Hejčíně můžete přečíst například v článku Druhé místo pro ROTA (odkaz v levém sloupci). Studentským týmům, které budou mít zájem o zapojení do soutěže Zero Robotics, nabízí Česká kosmická kancelář administrativní i odbornou pomoc při přípravě jejich soutěžního projektu. Informujte nás, prosím, o vašem zájmu prostřednictvím formuláře na této webové stránce, nebo e-mailem na adresu autora tohoto článku.

{{ galerie() }}

**Odkazy:**
[Vyhlášení soutěže Zero Robotics 2015 na webu ESA]
[Pravidla soutěže Zero Robotics 2015]
[SPHERES – chytré koule na ISS]

[Vyhlášení soutěže Zero Robotics 2015 na webu ESA]: http://www.esa.int/Education/Zero_Robotics_High_School_Tournament_2015_to_launch
[Pravidla soutěže Zero Robotics 2015]: http://zerorobotics.mit.edu/tournaments/20/
[SPHERES – chytré koule na ISS]: http://www.kosmonautix.cz/2013/01/spheres-chytre-koule-na-iss/
