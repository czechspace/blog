+++
date = 2011-07-28
updated = 2013-08-23
title = "17 nových projektů ESA"
description = "ESA doporučila k realizaci dalších 17 kosmických projektů v režii českých firem"
slug ="17-novych-projektu-esa"
[taxonomies]
categories = ["cs"]
tags = ["programy-organizace-esa","uzivatele-firmy","uzivatele-vedci","typy-clanku-tiskova-zprava","uzivatele-verejnost","typy-clanku-komentar-udalosti","programy-organizace-ciis","uzivatele-postgradualove","uzivatele-vysokoskolaci"]
[extra]
author = "Jan Kolář"
popisky = ["Česká vlajka v ESA/ESTEC"]
+++

Praha, 28. července 2011 – Evropská kosmická agentura (ESA) doporučila k realizaci 17 z 63 českých projektů, podaných do druhé výzvy Pobídkového programu pro česká pracoviště. Firmy, výzkumné instituce a univerzity z ČR se tak budou podílet na výzkumných projektech v oblasti pozemního segmentu, pozorování Země, raketových nosičů, navigace, a zejména pak v oblasti technologických řešení s širším využitím. U čtyř doporučených projektů je řešitelem ČVUT či Ústav Akademie věd ČR a u 13 potom soukromé firmy. Pro schválené projekty z druhé výzvy je připraven rozpočet ve výši přes 75 miliónů korun. „Cílem Pobídkového programu je připravit české instituce tak, aby byly konkurenceschopné a mohly se úspěšně zapojit do povinných i volitelných programů ESA,“ říká ředitel České kosmické kanceláře Jan Kolář a dodává: „Výběru projektů předchází technická expertiza prováděná odborníky z ESA a o výběru následně rozhoduje společná pracovní skupina ESA a České republiky. Zatímco z první výzvy vzešlo 14 českých projektů čerpajících z rozpočtu v celkové hodnotě 65 miliónů korun, tentokrát bylo doporučeno 17 projektů s rozpočtem ještě zhruba o deset miliónů vyšším.“ Mezi firmy a pracoviště, které uspěly v tomto „národním“ tendru ESA, patří: Honeywell ČR, EGGO Space, Iguassu Software Systems, Czech Space Research Centre, Gisat, ANF DATA, Český metrologický institut, Výzkumný a zkušební letecký ústav, Explosia, SYNPO, ProjectSoft HK, Frentech Aerospace, Ústav technické a experimentální fyziky ČVUT, Astronomický ústav a Ústav fyziky atmosféry AV ČR. Zájemci podávali návrhy z následujících tří kategorií projektů, které stanovila ESA s ohledem na cíle pobídkového programu: Česká republika se stala 18. členským státem ESA v roce 2008. V prvních šesti letech po vstupu má ČR pro financování výhradně českých projektů garantovanou téměř polovinu svého povinného příspěvku, přibližně 60 milionů korun ročně. V současné době u nás podle České kosmické kanceláře běží na tři desítky projektů s českou účastí a dalších 17 bylo právě vybráno ve druhé výzvě Pobídkového programu pro česká pracoviště. Mimo to se připravují také projekty s českou účastí i v jiných programech ESA. Zájemci o kosmický průmysl mají podle slov Jana Koláře možnost přihlásit se do třetí výzvy, kterou ESA plánuje v horizontu dvou let. „O termínu třetí výzvy ještě nebylo definitivně rozhodnuto, ale předpokládá se, že bude vyhlášena někdy na přelomu let 2012 a 2013. Nicméně již od našeho vstupu do ESA se potenciální zájemci z řad firem a institucí mohou zapojovat do projektů v programech ESA, do kterých ČR přispívá,“ podotýká Kolář z České kosmické kanceláře.

{{ galerie() }}
