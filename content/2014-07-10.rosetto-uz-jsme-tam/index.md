+++
date = 2014-07-10
updated = 2014-08-21
title = "Rosetto, už jsme tam?"
description = "Vyfoťte snímek o cestování a vyhrajte návštěvu operačního střediska ESA"
slug ="rosetto-uz-jsme-tam"
[taxonomies]
categories = ["cs"]
tags = ["uzivatele-verejnost"]
[extra]
author = "Milan Halousek"
popisky = ["Rosetta"]
related = ["soutez","probud-se-rosetto"]
+++

Po desetileté cestě dlouhé více než 6 miliard km se evropská vesmírná sonda Rosetta blíží k svému cíli, kometě 67P/Churyumov-Gerasimenko. Připojte se k nové fotografické kampani "Rosetto, už jsme tam?” a podpořte Rosettu na posledním úseku její cesty. Soutěžní úkol můžete splnit do 6. srpna 2014. "Už jsme tam?", se určitě zeptá každý, kdo cestu sondy Rosetta sleduje, nebo kdo se zapojil do nedávné videosoutěže věnované probuzení sondy z dlouhého spánku během průletu nehostinným vesmírem (více o soutěži "Probuď se Rosetto!" najdete v odkaze v levém sloupci na této stránce). "Už jsme tam?", se občas zeptá každý, kdo někam cestuje - ať to jsou děti na zadním sedadle auta cestou na prázdniny, nebo řidič těšící se na horkou kávu. A odpověď "Ano, už jsme konečně dorazili!", přijde v případě Rosetty už hodně brzy. Po deseti letech cesty vesmírem se ve středu 6.srpna 2014 přiblíží na pouhých 100 kilometrů ke kometě 67P/Churyumov-Gerasimenko. Potvrzení o tom by do operačního střediska mise v německém Darmstadtu mělo dorazit v ten den kolem 11:45 hodin SELČ. Dojde tak v historii kosmonautiky k jedinečné události, k setkání lidmi vyrobené kosmické sondy s kometou. Rosetta bude kometu obíhat a fotografovat do listopadu letošního roku, kdy na její povrch vysadí přistávací modul Philae. Při příležitosti této významné události zve ESA všechny zájemce o kosmonautiku k účasti ve fotografické soutěži oslavující cestování a příjezdy. Dva autoři nejhezčích a nejzajímavějších fotografií budou pozváni k účasti na slavnostním programu v listopadu 2014 v operačním středisku ESA v Darmstadtu u příležitosti přistání modulu Philae na povrchu komety. Jednoho vítěze vybere porota odborníků ESA, druhého veřejnost hlasováním o nejhezčí fotografii. Dalších deset výherců obdrží dárkové tašky ESA s motivem Rosetty, obsahující například lahve na vodu, bloky, plakáty, trička, odznaky a další drobnosti. Soutěžní fotografie by měly obsahovat tématiku cestování či příjezdů na místa určení, pocity z cestování, radost z příjezdů a témata s tím spojená. Několik dalších tipů najdete na webové stránce soutěže (odkaz vlevo). Můžete vyfotografovat sebe, svojí rodinu, přátele, můžete ukázat vaší přípravu na cestu na dovolenou, jízdu na kole nebo třeba jen obyčejnou cestu do obchodu. Vhodnou tématikou je i vědecký obsah mise Rosetta, která se snaží pochopit, jaká byla role komet při formování oceánů na Zemi. Fotografie mohou být i na téma "voda". Voda je nezbytná pro život na Zemi takže i "život" může být inspirativním tématem fotografií. Dnes velice populární "selfie" jsou v soutěži rovněž možná. Do fotografií můžete zahrnout i rekvizity, proto si například neváhejte stáhnout a slepit papírovou Rosettu ze stránek soutěže na webu ESA. Soutěžní fotografie můžete nahrát prostřednictvím aplikace ze stránky s vyhlášením soutěže, prostřednictvím facebookové stránky Rosetta Mission nebo z Instagramu a Twitteru pomocí hashtag #RosettaAreWeThereYet. Snímky můžete nahrávat do 09:00 hodin SELČ dne 6. srpna 2014. Hlasování bude probíhat od tohoto dne až do 21. srpna 2014 do 16:00 hodin SELČ. Do soutěže se mohou přihlásit fotografové starší 13 let (ke dni 9.7.2014) ze kterékoliv země světa. Dvě hlavní ceny, účast na slavnostním programu ESA, jsou však přístupné pouze soutěžícím z členských států ESA. Každý soutěžící může přihlásit maximálně 3 snímky. Fotografie je možné jakkoliv upravovat a doplňovat texty. Soutěžící mohou umístit své soutěžní snímky i na své stránky sociálních médií a tím si zvýšit počet hlasujících pro jejich fotografie. Hlasovat je možné pro každou fotografii pouze 1x denně z jedné IP adresy. Podrobná pravidla a další informace najdou zájemci na webových stránkách soutěže. Odkazy na soutěžní fotografie můžete rovněž zasílat autorovi tohoto článku, ty nejzajímavější rádi představíme na facebookových stránkách České kosmické kanceláře. Přejeme Vám mnoho úspěchů v soutěži!

{{ galerie() }}

**Přílohy:**
[Vystřihovánka Rosetta]

[Vystřihovánka Rosetta]: rosetta-vystrihovanka.pdf

**Odkazy:**
[Web fotosoutěže „Rosetta, are we there yet?“]
[Pravidla a informace k soutěži]
[Vystřihovánka sondy Rosetta]
[Web programu Rosetta]

[Web fotosoutěže „Rosetta, are we there yet?“]: http://www.esa.int/Our_Activities/Space_Science/Rosetta/Rosetta_are_we_there_yet
[Pravidla a informace k soutěži]: http://www.esa.int/Our_Activities/Space_Science/Rosetta/Rosetta_are_we_there_yet_competition_rules
[Vystřihovánka sondy Rosetta]: http://www.esa.int/var/esa/storage/images/esa_multimedia/images/2014/07/build_a_rosetta_model/14614151-2-eng-GB/Build_a_Rosetta_model.jpg
[Web programu Rosetta]: http://www.esa.int/Our_Activities/Space_Science/Rosetta
