+++
date = 2011-10-04
updated = 2014-07-17
title = "Zkouška stavu beztíže"
description = "Český student si při letu Zero-G vyzkouší simulovaný stav beztíže"
slug ="zkouska-stavu-beztize"
[taxonomies]
categories = ["cs"]
tags = ["typy-clanku-komentar-udalosti","programy-organizace-wsw","uzivatele-stredoskolaci","typy-clanku-tiskova-zprava","uzivatele-verejnost"]
[extra]
author = "Milan Halousek"
popisky = ["Stanislav Fořt u letadla Zero-G","Stanislav Fořt při letu Zero-G"]
related = ["uspechy-studentu"]
+++

Praha, 4. října 2011 – Co prožívají kosmonauti ve stavu beztíže, to si bude moci během parabolického letu Zero-G ve speciálně upraveném Boeingu vyzkoušet i český student Stanislav Fořt. Let proběhne 8. října v rámci slavnostního vyvrcholení celosvětového studentského projektu „Youth Inspiration Program 2011“ v Las Vegas ve Spojených státech amerických. Doprovodný program pro mladé příznivce kosmonautiky se bude konat v rámci každoročních celosvětových oslav Světového kosmického týdne (World Space Week). Součástí akcí bude i téměř dvouhodinový let Zero-G v upraveném dopravním letadle Boeing 727-200, které poletí po speciálně vypočítané parabolické dráze a pasažérům na palubě navodí podobný stav beztíže, jaký zažívají kosmonauti ve volném vesmíru. Studenty do plánované posádky mohl navrhnout každý z více než sedmdesáti států, které pořádají akce ke Světovému kosmickému týdnu. Nakonec organizátoři vybrali jediného kandidáta – osmnáctiletého českého gymnazistu Stanislava Fořta z Dražic na Táborsku, kterého navrhla Česká kosmická kancelář. Ten tak bude při parabolickém letu Zero-G symbolicky zastupovat všechny mladé zájemce o kosmonautiku z celého světa. „Standa byl do finálové posádky letu ZERO-G nominován na základě konkurzu, který jsme vyhlásili letos v dubnu. Uspěl především díky svému mimořádnému vědeckému talentu a jazykovým schopnostem,“ říká Milan Halousek, který má v České kosmické kanceláři na starost vzdělávání a práci s mládeží, a dodává: „Myslím, že o tomto mladíkovi ještě v budoucnu uslyšíme. Letos se stal absolutním vítězem celosvětového finále Mezinárodní olympiády v astronomii a astrofyzice v Polsku a získal i stříbrnou medaili na Mezinárodní fyzikální olympiádě v Thajsku.“ Česká kosmická kancelář intenzivně a dlouhodobě podporuje účast českých studentů na vzdělávacích projektech zaměřených na kosmonautiku a další moderní vědní obory s kosmonautikou související. V letošním roce finančně a administrativně podpořila nejen cestu Stanislava Fořta, ale i dalších českých studentů na letní kosmonautické školy, odborné soutěže nebo konference a kongresy do USA, Norska, Německa, Jihoafrické republiky, Rakouska a Francie.

{{ galerie() }}
