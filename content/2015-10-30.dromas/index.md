+++
date = 2015-10-30
updated = 2018-11-04
title = "Dromas"
description = "Monitoring zemědělských plodin pomocí družicových dat"
slug ="dromas"
[taxonomies]
categories = ["cs"]
tags = ["uzivatele-firmy","uzivatele-vedci","typy-clanku-tiskovina","typy-clanku-ukonceny-projekt"]
[extra]
author = ""
popisky = ["Klasifikovaná mapa zemědělských plodin.","Časová řada družicových snímků Landsat 8."]
+++

DROMAS Trvání projektu: 2013 až 2015 Vedoucí projektu: Luboš Kučera Projekt DROMAS byl realizován jako studie proveditelnosti v rámci programu Integrovaných aplikací (IAP) ESA. Výsledkem studie je návrh služeb periodického monitoringu zemědělské vegetace s cílem poskytnutí včasných informací o stavu plodin pro podporu rozhodování na místní, regionální i celostátní úrovni. Služba k tomuto účelu využívá časovou řadu pořízených družicových snímků a pozemní data zjišťovaná pomocí metod družicové navigace. V rámci projektu DROMAS byly vyvinuty dva typy služeb – průběžné sledování stavu zemědělských plodin pro území celé České republiky a podpora řízení a rozhodování na úrovni zemědělského podniku. První služba je určena orgánům státní správy a EU, které mohou s její pomocí lépe zacílit kontrolní aktivity související s dodržováním zásad správné zemědělské a environmentální praxe. Současně bude možné lépe sledovat a vyhodnotit dopady sucha a dalších extrémních projevů počasí, jako záplavy, bouřky a krupobití, na zemědělskou produkci. Data ze snímkování z družic Landsat 8 a Sentinel budou vyhodnocována a validována společně s daty z pozemních sběrů půdních dat v průběhu celého vegetačního období. Díky službě podpory řízení a rozhodování v zemědělství bude možné sledovat vegetační vývoj zemědělských plodin v rámci jednoho pozemku a porovnávat jej s historickými daty. Vyhodnocením časových řad jednotlivých snímků bude možné analyzovat stav zemědělských porostů. Studie DROMAS neidentifikovala v případě obou druhů služeb žádné významné technologické mezery, respektive doplnila drobné chybějící vývojové aktivity a činnosti integrující více druhů zpracovávaných informací. Služby se v současnosti připravují k pilotnímu provoznímu ověření, které zhodnotí jejich fungování v navazujícím tříletém demonstračním projektu řešeném rovněž v rámci programu IAP. Gisat byl založen v roce 1990 jako první česká firma poskytující geoinformační služby v oblasti dálkového průzkumu Země (DPZ). Firma nabízí komplexní inovativní služby v oblasti DPZ a souvisejících GIS aplikacích. Široká škála služeb je založena na dlouhodobém partnerství se všemi hlavními komerčními poskytovateli družicových dat. Gisat má rozsáhlé a dlouhodobé zkušenosti s vedením mezinárodních projektů a také dobrou znalost informačních potřeb, především v oblasti zemědělství, životního prostředí a územního plánování, které mohou být uspokojeny s využitím dat DPZ. Ekotoxa je expertní výzkumně-vývojové pracoviště, orientované na řešení projektových úloh z oblastí geoinformatiky, kartografie, informatiky, lesnictví, čistoty ovzduší, pedologie, ekotoxikologie, biochemie, ochrany přírody, regionální politiky i územního plánování. Katedra Pedologie a ochrany půd, Fakulta agrobiologie, potravinových a přírodních zdrojů České zemědělské univerzity je zaměřeno na výuku a komplexní výzkum v oboru věd o půdě. Aktivně se podílí na řešení aktuálních problémů spojených s degradací a ochranou půdy. Co vám účast v projektu přinesla? „Řešení studie proveditelnosti projektu DROMAS nám poskytlo jedinečnou příležitost konfrontovat možnosti DPZ v oblasti operativního sledování zemědělských plodin s aktuálními potřebami uživatelů na celostátní i lokální úrovni. Díky tomu bylo možné navrhnout praktické služby, které berou v úvahu technická omezení spojená s pořizováním a vyhodnocením družicových snímků a současně reagují na potřeby uživatelů, kteří často nemají celoplošné aktuální informace stavu a vývoji zemědělských porostů. V navazujícím demonstračním projektu bude implementováno a pilotně ověřeno navržené technologické řešení pro operační provoz takového zemědělského monitoringu.“

{{ galerie() }}

**Přílohy:**
[Factsheet DROMAS]

[Factsheet DROMAS]: cso_factsheets-dromas-web_0.pdf
