+++
date = 2014-02-20
updated = 2014-03-31
title = "European Space Camp 2014"
description = "Přihlášky na Evropský kosmický kemp pro studenty na raketové základně Andøya otevřeny"
slug ="european-space-camp-2014"
[taxonomies]
categories = ["cs"]
tags = ["programy-organizace-esa","typy-clanku-prilezitost-stipendia","programy-organizace-esa-education","uzivatele-stredoskolaci","uzivatele-vysokoskolaci"]
[extra]
author = "Milan Halousek"
popisky = ["Praktická ukázka hoření hybridního raketového motoru.","Účastníci European Space Campu 2013.","Přednáška na European Space Camp."]
related = ["sky-not-limit","i-touched-hubble-space-telescope"]
+++

Letní škola pro studenty se zájmem o přírodní vědy, matematiku, fyziku a kosmonautiku ve věku 17 až 20 let se letos koná od 31. července do 7. srpna 2014 na Andøya Rocket Range v severním Norsku. Účast včetně ubytování, stravování a zajištění programu je zdarma, studenti si hradí pouze dopravu. Uzávěrka přihlášek je 1. dubna 2014. European Space Camp pořádají Norwegian Association of Young Scientists a National Centre for Space Related Education ve spolupráci s Norským kosmickým centrem a Evropskou kosmickou agenturou (ESA). Evropský kosmický kemp umožní vybraným studentům realizovat pod dohledem předních raketových odborníků ve zkrácené podobě celou kampaň od návrhu až po vypuštění sondážní rakety. Zájemci o účast musí vyplnit a odeslat elektronickou on-line přihlášku umístěnou na webových stránkách European Space Camp. Součástí přihlášky musí být i minimálně jeden doporučující dopis. Konečný výběr účastníků na základě zaslané přihlášky provádějí organizátoři ESC2014. Počet účastníků kempu je stanoven na 25 studentů z různých zemí světa. Během týdenního pobytu na nejseverněji položené raketové základně si účastníci ESC 2014 vyslechnou řadu přednášek od nejlepších evropských vědců o raketové fyzice ale i o polárních zářích. První letní kemp se na Andøya Rocket Range konal v roce 1996 s 20 účastníky ze skandinávských zemí. Po velkém počátečním úspěchu se European Space Camp stal pravidelnou událostí, které se doposud zúčastnilo již přes 400 studentů z více než 20 zemí. Vědecká část tábora je rozdělena mezi přednášky a skupinový projekt. Ten umožňuje účastníkům prožít týden života vědce a řešit problémy týkající se přípravy a vypuštění skutečné rakety. Studenti pracují v pěti odborných skupinách – design raketových systémů, příprava experimentálního přístrojového vybavení, datové subsystémy, raketová telemetrie a raketová fyzika. Vrcholem týdenní práce je samozřejmě vlastní start rakety, po kterém následuje etapa analýzy výsledků. Důležitou součástí programu letního kempu je i poznávání ostatních účastníků prostřednictvím řady společenských aktivit. Účastníci si vyšplhají na nedaleké hory, zúčastní se mořského safari, zahrají si volejbal v prostředí Andøya Rocket Range a zaplavou si pod půlnočním sluncem. S finanční a organizační pomocí České kosmické kanceláře se letního kempu v roce 2008 zúčastnil student Tomáš Pejchal ze Žďáru nad Sázavou a v roce 2011 student Jan Figala z Ostravy. Jejich osobní vyprávění o zkušenostech z pobytu na Evropském kosmickém kempu si můžete přečíst v samostatných článcích (viz odkazy v levém panelu). Další informace včetně on-line aplikace pro podání přihlášky najdou zájemci na oficiálních stránkách European Space Camp. Uzávěrka přihlášek je 1.4.2014 a účastníci, kteří ve výběru uspějí, budou informováni v květnu 2014. Zájemcům doporučujeme informovat o zájmu účastnit se ESC2014 i Českou kosmickou kancelář, národního partnera European Space Camp.

{{ galerie() }}

**Odkazy:**
[European Space Camp]

[European Space Camp]: http://www.spacecamp.no/
