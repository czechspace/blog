+++
date = 2008-03-07
updated = 2018-11-04
title = "První velký kontrakt s ESA"
description = "České přístroje poletí na evropské družici ESA Swarm"
slug ="prvni-velky-kontrakt-s-esa"
[taxonomies]
categories = ["cs"]
tags = ["typy-clanku-komentar-udalosti","programy-organizace-pecs","typy-clanku-informace-o-cso","programy-organizace-esa","uzivatele-vedci","programy-organizace-eoep","typy-clanku-tiskova-zprava","uzivatele-verejnost","uzivatele-firmy","typy-clanku-podepsany-kontrakt"]
[extra]
author = ""
popisky = ["Trojice družic Swarm."]
+++

Praha, 7. března 2008 - Výzkumný a zkušební letecký ústav, a.s. uzavřel smlouvu s firmou EADS Astrium na výrobu jednoho testovacího a tří letových kusů mikroakcelerometrů pro vědeckou misi ESA Swarm. Jedná se o první velký kontrakt české firmy na dodávku přístroje pro družice ESA. Kromě VZLÚ se na něm bude podílet dalších čtrnáct českých organizací. Úkolem mise Swarm (předpokládaný start v roce 2010) bude pomocí konstelace tří družic měřit geomagnetické pole Země - jeho intenzitu, směr a změny v čase. Tato měření budou revoluční v tom, že budou moci probíhat z kosmu souběžně nad více regiony na Zemi. Doposud byly časové změny geomagnetického pole vyvozovány z pozemních měření. Měření z mise Swarm umožní dále posunout vědecké znalosti v oblasti zemského klimatu, oceánského proudění a geologického interiéru planety, zejména dynamiky zemského jádra. Souběžně s tímto kontraktem bude v rámci programu PECS (Plán pro evropské spolupracující státy), jehož národním koordinátorem v naší zemi je Česká kosmická kancelář, probíhat stejnojmenný projekt Swarm. Jeho cílem je při příležitosti uzavření výše uvedeného kontraktu nabídnout možnost školení českých pracovníků s cílem připravit je na práci na kosmických projektech v kvalitě a formě požadované ESA. Školení přitom nebudou omezena pouze na hlavní problematiku projektu Swarm, ale budou navržena tak, aby se mohly školit i další české firmy, které o problematiku projeví zájem. Projekt je tedy naformulován otevřeně a jeho význam je nasnadě: umožní zvýšit kvalifikaci celého českého průmyslu, což českým firmám napomůže v realizaci budoucích projektů ESA.

{{ galerie() }}
