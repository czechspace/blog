+++
date = 2009-10-14
updated = 2018-11-04
title = "IAC 2009 v Koreji"
description = "V Koreji začal 60. Mezinárodní astronautický kongres IAC, za rok je na řadě Praha"
slug ="iac-2009-v-koreji"
[taxonomies]
categories = ["cs"]
tags = ["programy-organizace-iac","typy-clanku-komentar-udalosti","programy-organizace-iaf","uzivatele-firmy","uzivatele-vedci","typy-clanku-tiskova-zprava","uzivatele-verejnost"]
[extra]
author = ""
popisky = ["Stánek CSO na IAC 2009."]
related = ["iac-2010-bude-v-praze"]
+++

V jihokorejském Daejeonu začal v pondělí 60. Mezinárodní astronautický kongres, který potrvá až do konce týdne. Největšího světového kongresu zabývajícího se kosmonautikou se účastní přes 3000 zástupců kosmických agentur, vědeckých ústavů a průmyslu. Českou republiku jako příštího hostitele reprezentuje Česká kosmická kancelář. „Účast na kongresu bereme především jako možnost představit Českou republiku, respektive Prahu, jako hostitele příštího kongresu. Pro českou kosmonautiku, ale i pro českou vědeckou a odbornou obec to bude nejvýznamnější událost roku 2010,“ k tomu říká doc. Ing. Jan Kolář, CSc., ředitel CSO. Zastřešujícím mottem letošního kongresu je Vesmír pro udržitelný mír a pokrok. V průběhu tohoto týdne se uskuteční deset plenárních zasedání, kde vedoucí představitelé kosmických agentur přednesou své názory na současný vývoj vědy a techniky související s kosmonautikou či plány pro blízkou i vzdálenou budoucnost. Klíčovými tématy k diskuzi bude mezinárodní spolupráce, kosmický průmysl, klimatické změny, výzkum sluneční soustavy a využití kosmonautiky pro udržení světového míru. Svůj prostor dostanou také přední odborníci z různých oblastí vědy, včetně první jihokorejské kosmonautky Yi So-yeon. První Mezinárodní astronautický kongres se uskutečnil v roce 1950 v Paříži. V České republice, resp. bývalém Československu, proběhl 28. ročník a po více jak 30 letech se kongres vrátí do Prahy v příštím roce. Ústředním tématem pražského kongresu, nad nímž převzal záštitu prezident republiky Václav Klaus, bude pohled na Vesmír jako místo, které přináší člověku užitek a zároveň vyzívá ke svému dobývání. Více informací o připravovaném 61. Mezinárodním astronautickém kongresu, který se bude konat ve dnech 27. září až 1. října 2010 v Praze, naleznete na stránkách IAC 2010.

{{ galerie() }}
