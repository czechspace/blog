+++
date = 2013-09-23
updated = 2018-11-04
title = "CSO na IAC 2013 v Pekingu"
description = "Český kosmický výzkum se tento týden představí na světovém kongresu v Pekingu"
slug ="cso-na-iac-2013-v-pekingu"
[taxonomies]
categories = ["cs"]
tags = ["programy-organizace-iac","programy-organizace-iaf","typy-clanku-informace-o-cso","uzivatele-firmy","uzivatele-vedci","typy-clanku-tiskova-zprava","uzivatele-verejnost","uzivatele-postgradualove","uzivatele-vysokoskolaci"]
[extra]
author = ""
popisky = ["Stánek CSO na IAC 2013 v Pekingu","Slavnostní zahájení","Michal Václavík přednášející o českém výzkumu v podmínkách mikrogravitace."]
related = ["cso-na-iac-2012-v-neapoli","iac-poprve-v-africe","jan-kolar-viceprezidentem-iaf","astronauticky-kongres-v-praze"]
+++

Peking, 23. září 2013 – Dnes ráno v Pekingu odstartoval každoroční největší světový kongres o kosmonautice a kosmickém výzkumu - Mezinárodní astronautický kongres IAC. Výsledky výzkumu a vývoje českých pracovišť na něm propaguje Česká kosmická kancelář, která zde má expozici na doprovodné výstavě. 64. kongres IAC pořádá Mezinárodní astronautická federace spolu s čínským organizačním výborem a probíhá tento týden od 23. do 27. září v Čínském národním kongresovém centru v Pekingu, které je součástí moderního areálu vybudovaného pro účely Olympijských her. „Jsme zvědavi, čím se Čína na letošním kongresu pochlubí. IAC je bezesporu nejvýznamnější pravidelnou společenskou událostí v oblasti kosmonautiky na světě. Zástupci organizací z celého světa zde prezentují poslední výsledky v oblasti kosmického výzkumu a vědy a navazují se tu důležité osobní kontakty, které můžou být klíčové pro další vědeckou či obchodní spolupráci,“ říká o významu kongresu IAC Jan Kolář, ředitel České kosmické kanceláře. Kongres je rozdělen na dvě hlavní části: vědeckou konferenci a průmyslovou výstavu. Na výstavě jsou prezentovány produkty a technologie předních světových firem, které vyrábí družice a nosné rakety nebo jejich komponenty, dále tu najdete přední kosmické agentury, výzkumná pracoviště a univerzity. Na vědecké konferenci se představují výsledky výzkumu ve všech oblastech, které s kosmonautikou souvisejí. Konference má více než 30 tematických sekcí, na nichž probíhají diskuse od tradičních disciplín, jako jsou astronomie, astrofyzika a planetární výzkum přes fyzikální, materiálový a biologický výzkum na Mezinárodní kosmické stanici včetně lidské fyziologie a psychologie, dále technická témata jako zdroje energie ve vesmíru a nové pohonné systémy, nové materiály a technologie pro kosmické lety s lidskou posádkou, ale i pro veřejnost atraktivnější témata jako komerční kosmické lety, popularizace kosmonautiky a vzdělávání mladé generace, témata praktického využití kosmonautiky a družicových služeb pro člověka na Zemi a na programu nechybí ani hledání mimozemských civilizací a oblast kosmického práva a likvidace kosmického odpadu na oběžné dráze, které mají rovněž rovinu společensko-politickou. Součástí IAC je také řada doprovodných programů pro studenty včetně samostatné studentské konference a organizátoři pomalu rozvíjejí i politickou dimenzi celého setkání. Kongresu navíc předcházel zvláštní workshop Organizace spojených národů a Číny o vědeckém výzkumu a nových technologiích důležitých pro pobyt člověka ve vesmíru a pro pilotované kosmické lety. Této konference se Česká kosmická kancelář zúčastnila aktivně příspěvkem Michala Václavíka o výsledcích českého výzkumu v podmínkách mikrogravitace na Mezinárodní kosmické stanici a příspěvkem studenta Jana Hrabovského o studentské soutěži Expedice Mars, kterou Česká kosmická kancelář spolupořádá. České organizace, zapojené do kosmických aktivit, bude na doprovodné výstavě IAC propagovat Česká kosmická kancelář, která tam má stánek. „Našim hlavním cílem je zvýšit zapojení českých podniků do mezinárodních kosmických projektů a tato výstava je pro to vhodnou příležitostí. Oslovili jsme široký okruh českých pracovišť, o kterých víme, že se kosmickým výzkumem a vývojem z nějakého pohledu zabývají a nabídli jim příležitost zviditelnit se prostřednictvím našeho stánku. Kromě toho průběžně aktualizujeme své informační materiály o českých kosmických projektech, jež souhrnně dokumentují výsledky kosmického výzkumu a vývoje v České republice zhruba za posledních deset let,“ doplňuje Kolář. Vzhledem k enormnímu rozsahu této konference a potřebě dlouhodobých příprav se o místě konání rozhoduje vždy s tříročním předstihem. Vyhodnocení soutěže a rozhodnutí o lokaci 64. kongresu proběhlo v roce 2010 v Pražském kongresovém centru během 61. IAC, které pořádala Česká kosmická kancelář a získala za něj od primátora hlavního města Prahy ocenění Kongres roku a světová odborná komunita na něj dosud vzpomíná jako na jeden z nejlépe organizovaných kongresů. Pražský kongres IAC rovněž utržil rekord v počtu registrovaných návštěvníků, který dosáhl téměř 3500 osob, přičemž na kongresovou výstavu se přišlo navíc podívat ještě dalších 1500 lidí z široké veřejnosti, studentů a dětí.

{{ galerie() }}

**Odkazy:**
[Web IAC 2013]

[Web IAC 2013]: http://www.iac2013.org/dct/page/1
