+++
date = 2014-10-02
updated = 2018-11-04
title = "IAC 2014 - den třetí"
description = "Postřehy z Mezinárodního astronautického kongresu 2014 v Torontu - středa"
slug ="iac-2014-den-treti"
[taxonomies]
categories = ["cs"]
tags = ["programy-organizace-iac","uzivatele-verejnost","typy-clanku-komentar-udalosti","programy-organizace-iaf","typy-clanku-zprava-z-cizi-akce","uzivatele-firmy","programy-organizace-ipmc","uzivatele-vedci"]
[extra]
author = ""
popisky = ["Jednání s Khaki Rodway XCOR Aerospace o prvních českých experimentech.","Prezentace XCOR Aerospace na stánku CSO.","Rozhovor s GAUSS Space Systems o malých družicích.","Důkaz toho, že kosmonautika není ryze mužská záležitost.","Krzysztof Kanawka (kosmonauta.net) a Michal Kuneš (CSO) u svého posteru o rozvoji českého a polského kosmického průmyslu po vstupu do ESA."]
related = ["iac-2014-den-prvni","iac-2014-den-ctvrty","iac-2014-den-paty","male-druzice","iac-2014-den-druhy"]
+++

Třetí den kongresu začal rozšířením nabídky našeho stánku o propagační materiály americké společnosti XCOR Aerospace. S tou v loňském roce CSO podepsala exkluzivní dohodu a stala se tak autorizovaným partnerem zajištění přípravy experimentů pro suborbitální raketový letoun Lynx, který je v současné době stavěn v centrále XCOR v Mohavské poušti. Kromě řady tiskovin a drobných propagačních předmětů jsme nainstalovali dva krásné celokovové modely letounu Lynx Mark I. Záměrem je pak jeden z nich v pátek dopoledne darovat vítězi soutěže pro návštěvníky, kterou jsme dnes vyhlásili. Náš stánek tak byl o to více navštěvován a návštěvníci se kromě činnosti CSO, projektů a kapacit v České republice, zajímali také o spolupráci s XCOR Aerospace. „Zájem návštěvníků stánku o plánech spolupráce CSO a XCOR Aerospace nás utvrdil v tom, že jsme se vydali správným směrem. Ve čtvrtek nás čeká jednání o podobě dvou budoucích projektů s XCOR. Doufám, že naše snaha držet krok s celosvětovým trendem pomůže českým pracovištím i České republice jako celku,“ říká Michal Václavík, pracovník CSO odpovědný za spolupráci s XCOR Aerospace. Dnes jsme také navštívili několik stánků univerzit a začínajících firem zaměřených na stavbu malých družic a CubeSatů. Při diskuzích jsme se zajímali nejen o jejich účel, ale také o způsob financování a motivaci, jež je ke stavbě vedla. „Je smutné sledovat, jak nám v České republice v oblasti malých družic ujíždí vlak. V Itálii si například skupina čtyř univerzitních studentů se svým profesorem založila vlastní start-up, již vypustili několik CubeSatů a nabízejí služby vypuštění na komerční bázi. U nás se státní řídící struktury zaměřují více na formu než na obsah kosmonautiky. A je to na škodu, neboť u nás jsou schopní jednotlivci i týmy, ale podpora ze strany státu je prozatím nulová,“ hodnotí situaci v ČR Josef Šobra z CSO. Pracovníci CSO se účastní také zasedání některých technických a poradních výborů Mezinárodní astronautické federace. Dnes to byl výbor KTMC, který se zaměřuje na management znalostí a sdílení zkušeností. “Tento výbor je na rozdíl od většiny ostatních ještě poměrně mladý a nemá zformulované konkrétní aktivity. Na jejich přípravě nyní společně s našimi partnery z kosmických agentur a dalších organizací intenzivně pracujeme,” vysvětluje Michal Kuneš z CSO. Ten se také v sobotu účastnil výboru IMPC, který vznikl během Mezinárodního astronautického kongresu v Praze v roce 2010. IPMC se zaměřuje na mezinárodní projektový management v kosmonautice. Na sobotním zasedání jsme prezentovali své aktuální aktivity na podporu projektového managementu. “Členství v tomto výboru si vážíme, protože je velice přínosné i pro české organizace. Díky členství jsme mohli vyslat již několik pracovníků českých firem na týdenní kurz mezinárodního projektového managementu, který je dvakrát ročně vyučován v Kennedyho kosmickém středisku na Floridě. Česká kosmická kancelář má díky tomu také možnost diskutovat problematiku projektového managementu v kosmonautice na té nejvyšší světové úrovni, čerpat ze zkušeností svých partnerů a dále tyto informace šířit v české komunitě,” dodává Michal Kuneš. Dnes se také uskutečnilo vyhlášení vítězů soutěže o nejlepší poster. Do této soutěže se zapojil také náš poster vytvořený společně s kolegy z Kosmonauta.net, který pojednává o českém a polském kosmickém průmyslu, jeho rozvoji od vstupu ČR a Polska do Evropské kosmické agentury a vzájemné porovnání a identifikování oblastí, které je potřeba zlepšit.

{{ galerie() }}

**Odkazy:**
[Fotoreport z IAC 2014]

[Fotoreport z IAC 2014]: https://www.facebook.com/media/set/?set
