+++
date = 2015-04-11
updated = 2015-07-09
title = "Startuje Expedice Mars 2015"
description = "Kdo poletí na Mars už v roce 2015?"
slug ="startuje-expedice-mars-2015"
[taxonomies]
categories = ["cs"]
tags = ["uzivatele-stredoskolaci","uzivatele-zaci","typy-clanku-pozvanka-na-akci-cso"]
[extra]
author = "Milan Halousek"
popisky = ["Mezi nebem a zemí. Pohyb na dálkově ovládaném křesle.","V simulátoru evropského modulu ISS Columbus.","Deset finalistů Expedice Mars 2014.","Řídící centrum amerického raketoplánu v ESC Transinne."]
related = ["soutez","ukonceni-expedice-mars-2014"]
+++

V neděli 12. dubna 2015 odstartuje v libereckém vědeckém centru IQLANDIA v rámci programu Víkend kosmonautiky již dvanáctý ročník mezinárodní dětské a studentské soutěže Expedice Mars, kterou pořádá Dětská tisková agentura společně s Českou kosmickou kanceláří a Slovenskou organizací pro vesmírné aktivity. Mladí zájemci o kosmonautiku a moderní vědu ve věku 13-18 let se mohou do soutěže hlásit až do konce července 2015. Předchozí ročník sklidil velký úspěch i proto, že jeho součástí byla nejdelší simulovaná studentská mise do vesmíru v Evropě. „Pět mladých lidí trávilo více jak 60 hodin na ploše necelých dvaceti pěti metrů čtverečních a během mise nejen řídili kosmickou loď, ale provedli i řadu vědeckých experimentů,” říká admirál Expedice Mars, předseda pořádajícího spolku, Slávek Hrzal. Cílem soutěže je vybrat deset mladých lidí ve věku 13 až 18 let, kteří zažijí simulovaný let k Marsu. „Výběr finalistů probíhá déle než půl roku a průměrně se nám hlásí kolem 300 zájemců, majících odvahu v řadě výběrových kol nejen prokázat své odborné znalosti, ale především svou motivaci,“ říká velitel Michal Vyvlečka. Účastníci soutěže projdou teoretickými koly ověřujícími jejich znalosti z různých oblastí přírodních a technických věd. Vyplňují psychologické dotazníky, píší motivační dopisy a plní praktické úkoly, během nichž mají například navrhnout vesmírnou základnu, vymyslet zajištění životních funkcí ve skafandru nebo natočit krátký film o průběhu mise k rudé planetě. Výsledná desetičlenná posádka je pak vybrána během několikadenního soustředění na Slovensku, kde se především prověřuje schopnost spolupráce v týmu. Expedice Mars se snaží dětem a mládeži představit vědu pomocí zážitků, na které jen tak nezapomenou. „Účast v expedici mnohdy předurčila obor budoucího studia a byla motivací k dalším úspěchům v podobných mezinárodních soutěžích. Bývalí finalisté dnes studují na prestižních univerzitách, jsou z nich perspektivní mladí vědci či nadějní popularizátoři vědy, na které můžeme být právem hrdí,“ dodává Milan Halousek, pracovník České kosmické kanceláře. V rámci Víkendu s kosmonautikou připravila Expedice Mars v IQLANDII sérii workshopů, během nichž si návštěvníci v sobotu 11. dubna vyzkoušejí život, strasti i slasti skutečných kosmonautů na vesmírné základně, poslechnou si přednášky o vesmíru anebo se podívají dalekohledem na Slunce ze střechy libereckého science centra. Veřejné zahájení 12. ročníku konkurzu na mladé kosmonauty pak proběhne v neděli 12. dubna od 10 hodin v planetáriu vědeckého centra. Mezi hosty budou mimo jiné finalisté minulých ročníků, zástupci České kosmické kanceláře, ČVUT a Vladimír Kořen, autor a moderátor televizního pořadu Zázraky přírody. Ten by se měl aktivně zapojit do celého letošního ročníku Expedice, včetně závěrečného simulovaného letu na Mars. Účast na slavnostním zahájení potvrdil také Igráček, který se v tomto roce převtělí v kosmonauta a poletí s dětmi do vesmíru. Igráček tak bude následovat vzor Krtečka, Čtyřlístku a Hurvínka, kteří děti na jejich simulované misi do vesmíru doprovázeli v minulých letech. Mezinárodní soutěž Expedice Mars 2015 organizuje Dětská tisková agentura, Česká kosmická kancelář a Slovenská organizace pro vesmírné aktivity. Partnery jsou iQLANDIA Liberec a hvězdárna Vyškov. Maskotem posádky je Igráček. Patrony akce jsou kosmonauti Vladimír Remek a Ivan Bella. Všechny potřebné informace o soutěži, i o tom jak se do Expedice Mars 2015 přihlásit, najdou zájemci na oficiálním webu soutěže (viz odkaz v levém panelu stránky).

{{ galerie() }}

**Odkazy:**
[Web Expedice Mars]
[YouTube kanál Expedice Mars]
[Víkend kosmonautiky - iQLandia Liberec]

[Web Expedice Mars]: http://www.expedicemars.eu
[YouTube kanál Expedice Mars]: https://www.youtube.com/channel/UCjcpcrFTNKfbiwVOY8vy5-g/feed
[Víkend kosmonautiky - iQLandia Liberec]: http://www.iqlandia.cz/cz/aktuality/vikend-kosmonautiky
