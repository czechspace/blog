+++
date = 2015-02-11
updated = 2015-03-20
title = "European Space Camp 2015"
description = "Přihlaste se na Evropský kosmický kemp v Norsku"
slug ="european-space-camp-2015"
[taxonomies]
categories = ["cs"]
tags = ["uzivatele-vysokoskolaci","uzivatele-stredoskolaci"]
[extra]
author = "Milan Halousek"
popisky = ["Andøya Space Center.","Start sondážní rakety.","Prezentace účastníků v rámci programu ESC."]
related = ["soutez","sky-not-limit","i-touched-hubble-space-telescope"]
+++

European Space Camp 2015 pořádá Norská asociace mladých vědců (NAYS) a Národní centrum pro kosmické vzdělávání (NCSRE) ve spolupráci s Norským kosmickým centrem (NSC) a Evropskou kosmickou agenturou (ESA). Odborná letní škola umožní účastníkům připravit pod dohledem předních odborníků ve zkrácené podobě celou kampaň od návrhu mise až po vypuštění sondážní rakety. Zájemci o účast musí vyplnit a odeslat elektronickou přihlášku umístěnou na webových stránkách European Space Camp (ESC). Součástí přihlášky musí být i minimálně jeden doporučující dopis. Konečný výběr účastníků na základě zaslané přihlášky provádějí organizátoři ESC 2015. Počet účastníků kempu je stanoven na 25 studentů z různých zemí světa. Během týdenního pobytu na nejseverněji položené raketové základně si účastníci ESC 2015 vyslechnou řadu přednášek od význačných evropských vědců o raketové fyzice ale i o polárních zářích. První letní kemp se na Andøya Space Center (tehdy ještě Andøya Rocket Range) konal v roce 1996 s 20 účastníky pouze ze skandinávských zemí. Po velkém počátečním úspěchu se European Space Camp stal pravidelnou událostí, které se doposud zúčastnilo již přes 400 studentů z více než 20 zemí. Vědecká část programu akce je rozdělena na přednášky a skupinový projekt. Ten umožňuje účastníkům řešit problémy týkající se přípravy a vypuštění skutečné rakety a prožít tak týden života opravdového vědce. Studenti zde pracují v pěti odborných skupinách – návrh raketových systémů, příprava experimentálního přístrojového vybavení, datové subsystémy, raketová telemetrie a raketová fyzika. Vrcholem týdenní práce je start rakety, po kterém následuje etapa analýzy výsledků. Důležitou součástí programu letního kempu je i poznávání ostatních účastníků prostřednictvím řady společenských aktivit. Studenti si udělají výlet do nedalekých hor, zúčastní se mořského safari, zahrají si volejbal v prostředí Andøya Space Center a zaplavou si pod půlnočním sluncem. S finanční a organizační pomocí České kosmické kanceláře se letního kempu zúčastnil v roce 2008 student Tomáš Pejchal ze Žďáru nad Sázavou a v roce 2011 student Jan Figala z Ostravy. Jejich osobní vyprávění o zkušenostech z pobytu na Evropském kosmickém kempu si můžete přečíst v samostatných článcích (viz odkazy v levém panelu). Další informace včetně on-line aplikace pro podání přihlášky najdou zájemci na oficiálních stránkách European Space Camp. Uzávěrka přihlášek je 1. dubna 2015 a účastníci, kteří ve výběru uspějí, budou informováni v půběhu května 2015. Zájemcům doporučujeme informovat o zájmu účastnit se ESC 2015 Českou kosmickou kancelář, která je národním partnerem European Space Camp.

{{ galerie() }}

**Odkazy:**
[Oficiální web European Space Camp]

[Oficiální web European Space Camp]: http://www.spacecamp.no/
