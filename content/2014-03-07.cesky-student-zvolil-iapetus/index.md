+++
date = 2014-03-07
updated = 2014-07-04
title = "Český student zvolil Iapetus"
description = "Student pražského gymnázia uspěl v mezinárodní soutěži s návrhem vědeckého cíle sondy Cassini"
slug ="cesky-student-zvolil-iapetus"
[taxonomies]
categories = ["cs"]
tags = ["typy-clanku-komentar-udalosti","programy-organizace-esa","programy-organizace-esa-education","uzivatele-zaci","uzivatele-stredoskolaci"]
[extra]
author = "Michal Václavík"
popisky = ["Český student Kryštof Hes a fotografie měsíce Iapetus.","Sonda Cassini-Huygens u Saturnu."]
related = ["uspechy-studentu","cassini-scientist-day"]
+++

Evropská kosmická agentura vyhlásila v říjnu loňského roku soutěž pro studenty ve věku od 10 do 18 let. Úkolem bylo napsat esej o rozsahu do 500 slov s návrhem a obhájením jednoho z potenciálních cílů mise sondy Cassini, která od roku 2004 zkoumá planetu Saturn a systém jeho prstenců a měsíců. Pro soutěž v roce 2013 byly zvoleny tyto cíle - Saturn, měsíc Dione či Iapetus. Mezi 44 vítěznými pracemi byla také jedna z České republiky. Do soutěže se zapojilo více než 800 studentů z evropských států podílejících se na misi Cassini-Huygens. Mezinárodní odborná komise z nich následně vybrala vítězné návrhy. V kategorii pro nejstarší studenty od 16 do 18 let uspěl český student Kryštof Hes z pražského Gymnázia Nad Alejí. Jeho esej se týkala měsíce Iapetus a byla zaměřena na vznik zajímavého morfologického útvaru, kterým je rovníkové pohoří o délce 1 300 kilometrů a výšce přesahující i 10 kilometrů. Další unikátní vlastností měsíce Iapetus, které se Kryštof Hes věnoval, je dichotomie odrazivosti jeho povrchu. To znamená, že jedna polokoule je velmi tmavá a odrazí jen 3-5 % dopadajícího záření a naopak druhá strana je velmi světlá a odrazí 50-60 % dopadajícího záření. Plné znění eseje Kryštofa Hese si můžete přečíst na webu ESA, viz odkaz v levém panelu. Ani na jednu z výše uvedených skutečností zatím neexistuje jednoznačná odpověď, kterou může pomoci najít sonda Cassini. Její mise u Saturnu bude pokračovat minimálně do roku 2017. Kryštof Hes Kryštof Hes studuje třetí ročník pražského Gymnázia Nad Alejí. V roce 2011 zvítězil v soutěži Expedice Mars, kterou pořádá Dětská tisková agentura Domino, Česká kosmická kancelář a Centrum Voľného času Košice a zúčastnil se tak simulovaného astronautického výcviku v Euro Space Center v Belgii. V roce 2013 absolvoval kurz fyziky CTYOnline a získal stipendium AFCSLS na letní kurz inženýrství CTY na univerzitě v Dublinu. V současné době přednáší o kosmonautice v rámci programu Objevitelské soboty nově vzniklého Centra pro talentovanou mládež (CTY CE) v Praze. Zapojuje se například do Astronomické olympiády nebo projektu Věda z kufru a zároveň pracuje jako dobrovolník v neziskové společnosti AFS Mezikulturní programy.

{{ galerie() }}

**Odkazy:**
[Esej Kryštofa Hese]
[Výsledky soutěže na webu ESA]

[Esej Kryštofa Hese]: http://sci.esa.int/education/53728-winner---czech-republic/
[Výsledky soutěže na webu ESA]: http://sci.esa.int/education/53731-winners-of-the-cassini-scientist-for-a-day-competition-2013/
