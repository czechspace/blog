+++
date = 2008-09-10
updated = 2014-02-24
title = "Sky is not the limit!"
description = "European Space Camp 2008 očima Tomáše Pejchala"
slug ="sky-not-limit"
[taxonomies]
categories = ["cs"]
tags = ["programy-organizace-esa","typy-clanku-zprava-z-cizi-akce","programy-organizace-esa-education","uzivatele-stredoskolaci","uzivatele-vysokoskolaci"]
[extra]
author = "Milan Halousek"
popisky = ["Tomáš Pejchal na ESC 2008.","Start studentské rakety."]
related = ["european-space-camp-2014","i-touched-hubble-space-telescope"]
+++

V létě roku 2008 se s finanční a organizační podporou České kosmické kanceláře zúčastnil letního kurzu v Evropském kosmickém kempu na Andøya Rocket Range v severním Norsku první český student Tomáš Pejchal, gymnazista ze Žďáru nad Sázavou. Jeho vzpomínku na týden prožitý na raketové základně si můžete přečíst v tomto článku. Čtvrtek 26. června. Raketová základna Andoya, Norsko. Čas? „T minus two minutes and counting!“ Napětí a nervozita vzrůstají. Rozhodující okamžik se blíží. Hlas z reproduktoru nemilosrdně odkrajuje vteřinu za vteřinou. Naše oči jsou upřeny k jedinému cíli. „T minus one minute and counting!“ Čas jako by se zrychloval společně s naším srdečním tepem. „Ještě ne,“ říkám si v duchu, „ještě chvilku zůstaň tady!“ a můj pohled míří tím směrem... „Five! Four!“ Spouště fotoaparátů cvakají. „Three! Two!“ Je to tady! „One!“ Poslední pohled na startovací rampu s raketou. Naší raketou! „Fire!“ Záblesk a už ji vidíme, jak bezhlučně stoupá k oblakům. Štíhlá, krásná. Vtom se ozve hromový rachot ještě umocněný ozvěnou od blízkého skalního masivu. „Překročila rychlost zvuku,“ stačím si jen uvědomit, ale to už mizí za oblačnou oponou... Cíl Start! Ticho. Absolutní ticho. Je pryč. Nikdo se nehýbe, nikdo nic neříká. Stojíme jako opaření. Je pryč. Nechápeme... A najednou nám to dojde. Zvládli jsme to! Vždyť my jsme to zvládli! Tleskáme, smějeme se, objímáme se. Čirá radost. Zvládli jsme to! Stále ještě v euforii se vracíme na zem, respektive do řídícího střediska za svými kolegy obsluhujícími antény a počítače. Vždyť tohle byl jen první krůček, a to nejpodstatnější – analýza naměřených dat – nás teprve čeká... Bylo nás dvacet šest. Studentů ze všech koutů světa, se zájmem o vědu, vesmír, fyziku a raketovou techniku. Byli jsme vybráni a sešli se na severu Norska proto, abychom sestrojili a vypustili raketu s vědeckým vybavením, které jsme taktéž měli vytvořit. Dále bylo naším úkolem získaná data z rakety správně dekódovat, analyzovat a interpretovat a následně prezentovat výsledky své vědecké práce. To všechno a ještě víc bylo cílem a náplní projektu European Space Camp 2008, kterého jsem měl tu čest se zúčastnit. Práce na raketě a přednášky Hlavním cílem projektu je umožnit vybraným studentům vyzkoušet si vědeckou práci v reálných podmínkách, se špičkovým vybavením, a navíc v mezinárodním kolektivu. To vše pod vedením předních evropských vědců a odborníků. Klíčová je zde spolupráce a rozdělení rolí v týmu. Tak jako při reálných vědeckých projektech, i my jsme byli rozděleni do skupin, z nichž každá měla za úkol přípravu jiné části rakety a letu: Skupiny musely navzájem spolupracovat, řešit nenadálé problémy, koordinovat postup prací. Byl jsem členem skupiny B, jejímž úkolem bylo sestrojit senzory k měření teploty na nose a uvnitř rakety, tlaku, zrychlení ve dvou osách, vlhkosti a magnetického pole. Dále jsme měli za úkol vytvořit rovnice převádějící binární signál z rakety na srozumitelná vědecká data. Kromě praktické ruční práce byl týden ve Space Campu naplněn zajímavými přednáškami, a to jak tematickými pro jednotlivé skupiny, tak obecnějšími pro všechny zúčastněné. Mezi nejzajímavější a nejpoutavější patřily přednášky o slunečním větru, polárních zářích, konstrukci raket, možnostech výzkumu atmosféry či o novém urychlovači LHC v CERN. Život v kempu Ale nejen vědou živ je člověk – a o účastnících Space Campu to platí dvojnásob! Druhá část motta Space Campu (první najdete v nadpisu) totiž zní: „it’s where the fun begins!“ Také proto jsme začínali den společnou rozcvičkou na břehu oceánu a v čase mezi přednáškami pro nás organizátoři měli připravené opravdu zajímavé úkoly a aktivity. Zkuste si například vynést kelímek kávy na 400 metrů vysoký skalní hřeben, na který se normálně škrábete po čtyřech a ještě přitom vymýšlet píseň obsahující slova SpaceCamp, midnight sun a cheese slicer (nůž na krájení sýra). Ovšem vrcholem každého dne byl takzvaný „midnight swim“ – to se přibližně o půlnoci (slunce je stále nad obzorem, protože se nacházíme za polárním kruhem) převléknete do plavek, na pláži si stoupnete do řady a s ostatními se chytnete za ruce a všichni s hlasitým mezinárodním řevem a jekotem vběhnete co nejrychleji do ledového oceánu, který měl okolo osmi stupňů. A pak už se jen snažíte co nejrychleji dostat do rozpálené sauny. Poděkování Také díky takovýmto zážitkům vládla po celý týden úžasná, přátelská atmosféra a z nás účastníků i vedoucích se stal jeden kompaktní tým. A tento tým nakonec úspěšně splnil svoji misi – vyslal do výšky deseti kilometrů raketu, získal a zpracoval naměřená data a zažil i spoustu zábavy. Týden na European Space Camp 2008 byl pro mě nezapomenutelným zážitkem a úžasnou zkušeností. Seznámil jsem se s tím, „jak se dělá věda“, poznal důležitost spolupráce a navázal pevná a hluboká přátelství, která – doufám – přetrvají, i když jsme se vrátili do svých domovů, zdánlivě stejní, ale uvnitř bohatší o jeden vesmírný týden. Tomáš Pejchal

{{ galerie() }}

**Odkazy:**
[European Space Camp]

[European Space Camp]: http://www.spacecamp.no
