+++
date = 2015-10-14
updated = 2018-11-04
title = "IAC 2015 - den druhý"
description = "Postřehy z Mezinárodního astronautického kongresu 2015 v Jeruzalémě - úterý"
slug ="iac-2015-den-druhy"
[taxonomies]
categories = ["cs"]
tags = ["programy-organizace-iac","uzivatele-verejnost","typy-clanku-komentar-udalosti","programy-organizace-iaf","typy-clanku-zprava-z-cizi-akce","uzivatele-firmy","uzivatele-vedci"]
[extra]
author = ""
popisky = ["Výukový model ilustrující princip stabilizace platformy Martina Pačese z FEL ČVUT.","Model Philae 1:1 na stánku DLR.","Zájem ruské delegátky o detektor RasPIX poskytnutý ÚTEF ČVUT.","Prezentace nové čínské databáze ByHEAD.com."]
related = ["iac-2015-den-prvni","iac-2015-den-treti"]
+++

Druhý den kongresu probíhal v poklidné atmosféře, kterou pouze občas narušovaly nepříznivé zprávy ohledně nepokojné situace ve městě, kvůli kterým byly zvýšeny bezpečnostní opatření v Jeruzalémě a okolí. Tyto události však nijak výrazně nenarušily vlastní kongresový program, který je protkán řadou setkání, na nichž se rozvíjejí kontakty a vztahy se známými partnery i získávají nové poznatky od zajímavých lidí, s nimiž se člověk setká poprvé. Ředitel CSO Jan Kolář navštívil centrum největšího izraelského producenta kosmické techniky, Israel Aerospace Industries (IAI). Rozsáhlé prostory se rozkládají poblíž telavivského letiště a obsahují v podstatě vše, co je třeba pro stavbu špičkových družic. „Exkurze nás provedla po řídícím středisku čtyř izraelských telekomunikačních družic Amos a do prostor konečné montáže a testování nových družic pro pozorování Země. Před dokončením byla modernizovaná verze radarové družice TecSAR s kruhovou anténou o průměru téměř pět metrů a dva exempláře nové generace optikých družic Eros C, které budou schopny z oběžné dráhy rozlišit objekty menší než půl metru. Mezi těmito několikametrovými družicemi byly na montážním stole rozloženy základní díly pro malou družici. Malé družice jsou celosvětovým hitem a jak nám řekl vedoucí technického rozvoje, i pro takový komplex, jakým je IAI, je zajímavé se mu věnovat,“ shrnuje své dojmy Jan Kolář. Stánek CSO byl v úterý navštíven několika izraelskými firmami se zájmem o spolupráci, CSO byla pozvána na Mezinárodní veletrh ILA v Berlíně a Space Tech Expo v Brémách. Během uvítacího koktejlu na stánku čínské společnosti HEAD Aerospace zahájil Josef Šobra z CSO zajímavou diskusi o možnostech prezentace českých pracovišť na nově spuštěném internetovém portálu ByHEAD.com, který slouží k propagaci produktů a služeb kosmonautiky na čínském trhu. Každá firma se zájmem o čínský trh se zde může zaregistrovat a nabídnout své produkty, pro něž společnost HEAD Aerospace zároveň hledá zákazníky. „Tento portál se do budoucna jeví jako velmi zajímavá cesta na čínský trh. Podmínkou je zapsání technických parametrů nabízených produktů a služeb, jež mohou odborníci z HEAD Aerospace využít při nabídce pro čínské zákazníky. Stránky mají svou anglickou a čínskou verzi, překlad technických specifikací do čínštiny zajišťuje HEAD Aerospace. Registrace na tomto portálu je v průběhu kongresu IAC zdarma, později bude pravděpodobně zpoplatněna,“ dodává Josef Šobra. Jednání s čínskými kolegy nejen k tématu portálu ByHEAD.com budou pokračovat i následující den. Předmětem diskuse budou například příležitosti k vypuštění vědeckých přístrojů na čínských družicích. Pracovník CSO Michal Kuneš se zúčastnil zasedání Výkonného výboru Space Generation Advisory Council (SGAC), organizace sdružující přes 4000 studentů a mladých profesionálů z více než 100 zemí se zájmem o kosmonautiku. Jeho letošním úkolem bylo koordinovat soutěže a stipendia SGAC pro Space Generation Congress, který pravidelně předchází vlastnímu kongresu IAC. Mezi diskutovanými body výboru byla též potřeba klást větší důraz na pořádání regionálních a národních aktivit. Michal Kuneš v této souvislosti představil své zkušenosti z pořádání konference Czech Space Day a založení skupiny Czech Space Network. Michal Kuneš byl rovněž reportérem pro technickou sekci zaměřenou na studentské aktivity s názvem On Track - Undergraduate Space Education. Tato sekce se celkem skládala z devíti prezentací studentských organizací na vysokých školách v USA, prezentoval se vývoj a využívání CubeSatů na univerzitách v Číně i v Evropě a jiná témata, specifická pro konkrétní země. Diskuse pouze potvrdila již lety ověřenou důležitost stavby malých družic, CubeSaty počínaje a stroji o hmotnosti v řádech desítek kilogramů konče. „V ČR podpora této oblasti prozatím za světem zaostává je potřeba na ni klást větší důraz,“ konstatuje Michal Kuneš. Na kongresové výstavě předvádí své CubeSaty v různých provedeních řada firem a institucí. Mezi nimi je ale jediná, která byla postavena středoškoláky. „Na svém stánku studenti z vědeckého střediska města Herzliya s neskrývanou pýchou popisují návštěvníkům svůj projekt družice Hoopoe, která bude v příštím roce vypuštěna ze stanice ISS. Pro studentský tým složený ze škol v pěti izraelských městech to je již druhá družice. Ta první, Duchifat 1, je na oběžné dráze již přes rok a je v současnosti jedinou funkční družicí postavenou na střední škole,“ doplňuje k tématu malých družic ředitel CSO. Michal Václavík a Jan Kolář, se zúčastnili pracovní večeře s představiteli společnosti Astrobotic Technology a dvacítkou jejích partnerů. Pittsburghská technologická společnost má za hlavní cíl postavit a dopravit na Měsíc přistávací modul a malé vozítko. To vše se děje s cílem uspět v soutěži Google Lunar X Prize. Astrobotic stále hledá další partnery, zejména pak ty, kteří mají zájem k Měsíci vyslat vědecké přístroje. „S obchodním ředitelem jsme probrali situaci v České republice a možnosti našich pracovišť. Byli jsme také seznámeni s postupem prací při vývoji měsíční sondy a měli jsme možnost pohovořit s pracovišti, které již s Astrobotic spolupracují. S ohledem na omezený čas jsme si domluvili další schůzku na stánku CSO k projednání podrobností,“ sdělil Michal Václavík.

{{ galerie() }}
