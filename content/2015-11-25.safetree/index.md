+++
date = 2015-11-25
updated = 2018-11-04
title = "Safetree"
description = "Sledování a vyhodnocování nebezpečí lesních požárů pomocí dat DPZ"
slug ="safetree"
[taxonomies]
categories = ["cs"]
tags = ["uzivatele-verejnost","typy-clanku-tiskovina","uzivatele-firmy","programy-organizace-artes-20","programy-organizace-esa","typy-clanku-ukonceny-projekt","uzivatele-vedci"]
[extra]
author = ""
popisky = ["Porovnání monitorování stavu lesních porostů ve dvou časových obdobích. Stav lesní vegetace po dlouhotrvajícím suchém období 6.–13.3.2014 (vlevo) a stav po srážkách v následujícím období 14.–21.3.2014 (vpravo).","Zájmové území pro testování indikátoru stavu lesních porostů v roce 2014"]
+++

Safetree Trvání projektu: 2013 až 2015 Vedoucí projektu: Jana Slačíková Včasná detekce požáru lesa je rozhodujícím faktorem pro omezení ekonomických, ale i ekologických škod. V České republice je pro včasné zjištění požárů v lesích zavedena služba hlídkových letů v rámci Letecké hasičské služby (LHS). V současnosti je vysílání hlídkových letů založeno pouze na sledování meteorologických podmínek, případně znalosti místní situace. Celoplošný, cílený monitoring zaměřený na ohrožení lesů požáry není v České republice prováděn. Záměrem projektu SAFETREE je doplnit stávající řešení vyvinutím nové služby pro monitorování nebezpečí šíření lesních požárů pomocí dálkového průzkumu Země (DPZ). Cílem projektu je systémový návrh, vývoj a verifikace konceptu služby, která umožní monitorování stavu lesních porostů v ČR pomocí moderních technologií a následnou analýzu nebezpečí šíření požárů, a poskytne nástroje pro rozhodování a plánování hlídkových letů. Nejčastější příčinou vzniku požárů je lidský faktor, a proto z družicových dat není možné přímo určit riziko vzniku požáru. Je však možné identifikovat takové oblasti a podmínky, které mohou vést k rychlému šíření požáru a tedy velkým škodám. Metody DPZ pro monitorování stavu lesních porostů využívají především citlivosti určitých spektrálních pásem k obsahu vody ve vegetaci. Obsah vody je totiž jeden z klíčových faktorů ovlivňujících náchylnost vegetace k rychlému rozšíření požáru. Suchá vegetace je mnohem náchylnější k hoření a šíření požáru než zdravá vegetace, která nestrádá vláhovým nedostatkem. Pro tyto účely se využívají především data středního prostorového rozlišení a to z důvodu vysokého časového rozlišení. Výsledky monitorování jsou následně vyjádřeny ve formě mapy nebezpečí šíření lesního požáru publikované každých osm dní, s prostorovým rozlišením 500 m. Časová řada těchto map může představovat významný datový vstup pro objektivní rozhodování a efektivnější plánování hlídkových letů. Služba využívá dvou domén kosmonautiky – dálkového průzkumu Země (DPZ) a družicové navigace. S pomocí dat DPZ je realizováno monitorování stavu lesních porostů. Navigační data mohou použít provozovatelé LHS především pro optimalizaci trati hlídkových letu. Studie proveditelnosti proběhla v rámci programu ESA ARTES 20. Na výsledky projektu je možné navázat implementací služby. Gisat Gisat byl založen v roce 1990 jako první česká firma poskytující geoinformační služby v oblasti dálkového průzkumu Země (DPZ). Firma nabízí komplexní inovativní služby v oblasti DPZ a souvisejících GIS aplikacích. Široká škála služeb je založena na dlouhodobém partnerství se všemi hlavními komerčními poskytovateli družicových dat. Gisat má rozsáhlé a dlouhodobé zkušenosti s vedením mezinárodních projektů a také dobrou znalost informačních potřeb, především v oblasti zemědělství, životního prostředí a územního plánování, které mohou být uspokojeny s využitím dat DPZ. Sprinx Systems Společnost byla založena v roce 1996 a je jednou z předních českých technologických firem. Její tři divize jsou zaměřeny na vývoj, distribuci, a implementaci podnikových systémů a portálů komplexně založených na moderních technologiích internetu/intranetu, konzultační služby v oblasti bezpečnosti a budování speciálních vysoce výkonných počítačů. Co vám účast v projektu přinesla? „Řešení studie proveditelnosti projektu SAFETREE nám poskytlo jedinečnou příležitost navrhnout praktickou službu, která bere v úvahu technická omezení spojená s pořizováním a vyhodnocením družicových snímků a současně reaguje na potřeby uživatelů. Monitorování pomocí DPZ umožňuje, na rozdíl od bodového měření srážek a teploty na meteorologických stanicích, lépe zachytit prostorovou variabilitu stavu lesních porostů díky celoplošnému vyhodnocení družicových dat s vysokým časovým rozlišením. Testovaný indikátor je specificky zaměřený na lesy a pro podmínky České republiky. Služba SAFETREE je navržena pro poskytování aktuálních a objektivních informací pro rozhodování a plánování ochrany lesů před požáry.“

{{ galerie() }}

**Přílohy:**
[Factsheet Safetree]

[Factsheet Safetree]: cso_factsheets-safetree-web.pdf
