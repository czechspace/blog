+++
date = 2012-10-15
updated = 2018-11-04
title = "Jan Kolář viceprezidentem IAF"
description = "Jan Kolář byl zvolen viceprezidentem Mezinárodní astronautické federace"
slug ="jan-kolar-viceprezidentem-iaf"
[taxonomies]
categories = ["cs"]
tags = ["typy-clanku-komentar-udalosti","programy-organizace-iaf","uzivatele-firmy","uzivatele-vedci","typy-clanku-tiskova-zprava","uzivatele-verejnost","uzivatele-postgradualove","uzivatele-vysokoskolaci"]
[extra]
author = ""
popisky = ["Jan Kolář - ředitel společnosti."]
related = ["reditel-cso-ocenen"]
+++

Praha, 15. října 2012 – Česká kosmonautika sklidila další mimořádný úspěch. Ředitel České kosmické kanceláře Jan Kolář se stal viceprezidentem Mezinárodní astronautické federace (IAF). Během svého dvouletého funkčního období se zaměří na problematiku menších zemí, které mají zájem se aktivně zapojit do kosmického výzkumu, vývoje kosmických technologií anebo aktivně využívat společenských a ekonomických přínosů kosmonautiky a zároveň se bude přímo podílet na vedení této organizace. Volba proběhla v samotném závěru Mezinárodního astronautického kongresu, který se uskutečnil v Neapoli za účasti České kosmické kanceláře. Kromě volby viceprezidentů byl během posledního dne kongresu rovněž zvolen nový prezident IAF, kterým se stal Kiyoshi Higuchi, zástupce ředitele Japonské kosmické agentury. Viceprezidenti spolu s prezidentem IAF tvoří hlavní řídící orgán federace, tzv. IAF Bureau, který organizuje mezinárodní akce v řadě oblastí. Konkrétně se jedná o podporu mladých profesionálních pracovníků v oblasti kosmonautiky, spolupráci s mezinárodními organizacemi, průmyslovými podniky, regionálními centry zastupujícími rozvojové země a především rozvoj vědních a technických oborů prezentovaných v technických sekcích Mezinárodního astronautického kongresu a organizovaných ve čtyřech desítkách tematických komisí federace. Mezinárodní astronautický kongres je nejvýznamnější událostí světové kosmonautiky. Česká kosmická kancelář na něm účastníkům během související výstavy představila výsledky kosmických aktivit s českou účastí. Pro jednotlivá pracoviště toto setkání představuje možnost navázat spolupráci s jejich protějšky z celého světa. Přestože se aktuálního ročníku celkově zúčastnilo více než tři tisíce akreditovaných návštěvníků, rekord z pražského kongresu, pořádaného Českou kosmickou kanceláří, který v roce 2010 přilákal celkem 3431 účastníků, nebyl překonán.

{{ galerie() }}
