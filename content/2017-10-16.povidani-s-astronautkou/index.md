+++
date = 2017-10-16
updated = 2018-01-18
title = "Povídání s astronautkou"
description = "Studenti se setkali s americkou astronautkou Dorothy Metcalf-Lindenburgerovou"
slug ="povidani-s-astronautkou"
[taxonomies]
categories = ["cs"]
tags = ["uzivatele-verejnost","typy-clanku-komentar-udalosti","programy-organizace-esa","typy-clanku-zprava-z-cizi-akce","typy-clanku-zprava-z-akce-cso","uzivatele-zaci","uzivatele-stredoskolaci","uzivatele-vysokoskolaci"]
[extra]
author = "Milan Halousek"
popisky = ["Společná fotografie ve foyer Amerického centra.","Beseda v Americkém centru v Praze.","Každý z mladých posluchačů dostal na památku podepsanou fotografii.","Jedni z nejmladších účastníků setkání.","Vzpomínka na setkání Elišky Trampotové (Expedice Mars) s astronautkou.","Společná fotografie Ondřeje Suchého (Kosmická akademie) s astronautkou."]
related = ["odysseus"]
+++

Ve středu 27. září 2017 se na půdě Amerického centra Velvyslanectví USA v Praze setkala skupina studentů kosmických vzdělávacích programů organizovaných Českou kosmickou kanceláří s americkou astronautkou Dorothy Metcalf-Lindenburgerovou. Ta letěla do vesmíru v dubnu 2010 na palubě amerického raketoplánu Discovery (mise STS-131) v rámci patnáctidenního zásobovacího letu na Mezinárodní kosmickou stanici ISS. Do oddílu kosmonautů byla vybrána v roce 2004 a připravovala se na pozici vzdělávací specialistky mise, neboť je svým občanským povoláním středoškolská učitelka přírodovědných předmětů. Jejím úkolem během kosmického letu byly, kromě všech běžných povinností člena posádky raketoplánu, vzdělávací a popularizační aktivity především směrem k americkým středoškolákům. Zajímavostí jejího letu bylo také, že poprvé a prozatím i naposledy v historii kosmonautiky byly ve vesmíru najednou hned čtyři ženy. Na palubě Discovery vedle Dottie Metcalf-Lindenburgerové ještě Stephanie Wilsonová a japonská astronautka Naoko Yamazakiová, na ISS vtom čase dlouhodobě pracovala Tracy Caldwell-Dysonová. Po odchodu z NASA v červnu 2014 působí Dorothy Metcalf-Lindenburgerová na University of Washington v Seattlu. O svém kosmickém letu, ale i téměř dvoutýdenním pobytu na podmořské základně NEEMO, vyprávěla americká astronautka vybrané třicetičlenné skupině českých studentů. Ti jsou účastníky vzdělávacích projektů České kosmické kanceláře, jako je Kosmická akademie, Expedice Mars a Odysseus. Věk přítomných dívek a chlapců byl od desíti desetiletých žáků až po dospělé vysokoškolské studenty. Na začátku setkání byly Dottie Metcalf-Lindenburgerové představeny vzdělávací programy České kosmické kanceláře. A poté následovalo zajímavé vyprávění její životní cesty od malého děvčete, které si vyrobilo figurku Valentiny Těreškovové a postavilo papírový model raketoplánu s tím, že jednou určitě poletí do vesmíru. Pokračovala přes přípravu na kosmický let až po těch krásných 15 dní prožitých na oběžné dráze kolem Země. Všem účastníkům setkání popřála mnoho štěstí v jejich studiu a vyzvala je k poctivé práci, která jim pomůže vyplnit jejich sny. Následně odpověděla na řadu dotazů mladých zájemců. S každým studentem se poté Dottie Metcalf-Lindenburgerové vyfotografovala a věnovala mu svojí podepsanou fotografii. Přitom ještě stihla s každým z nich prohodit pár slov. Na závěr dvouhodinového setkání následovala společná fotografie všech účastníků, při které americká astronautka vyjádřila potěšení z toho, že v České republice existuje tolik mladých nadšených zájemců o vesmír, kosmickou vědu a techniku. Program zorganizovala Česká kosmická kancelář ve spolupráci s Americkým centrem Velvyslanectví USA v Praze. Americká astronautka Dorothy Metcalf-Lindenburgerová během setkání velice přesvědčivě a citlivě ukázala mladým českým zájemcům o kosmonautiku, že pokud si člověk jde za svým snem a cílem, dokáže dojít až k nejvyšším metám – v jejím případě až do vesmíru. To symbolicky ukázala posledním obrázkem své prezentace, na kterém vedle sebe představila svůj dětský papírový raketoplán a raketoplán Discovery, na jehož palubě do vesmíru opravdu vzlétla. Organizátoři tohoto setkání věří, že především těm nejmladším účastníkům ukázalo novou cestu a podnítilo je k dalšímu a ještě intenzivnějšímu studiu a vzdělávání.

{{ galerie() }}
