+++
date = 2014-07-23
updated = 2014-08-25
title = "Probuď se, robote!"
description = "Zero Robotics počtvrté – studentská soutěž v programování robotů na ISS"
slug ="probud-se-robote"
[taxonomies]
categories = ["cs"]
tags = ["uzivatele-stredoskolaci"]
[extra]
author = "Milan Halousek"
popisky = ["Robotické koule SPHERES na palubě ISS.","Robotické koule SPHERES na palubě ISS.","Robotické koule SPHERES na palubě ISS."]
related = ["soutez","druhe-misto-pro-rota"]
+++

Koule/Spheres (neboli Synchronised Position Hold, Engage, Reorient, Experimental Satellites) jsou minidružice velké jako volejbalový míč s vlastním energetickým systémem, pohonem i navigací. Tyto minidružice se pohybují uvnitř Mezinárodní kosmické stanice pomocí dvanácti trysek na stlačený plyn (CO2). Středoškolští studenti v rámci tohoto projektu vytvoří programy, na základě kterých se budou robotické koule v ohraničeném beztížném prostoru ISS pohybovat a reagovat na překážky a povely. Účastníci musí v průběhu soutěže řešit problémy vzniklé při simulacích, aplikovat své matematické a fyzikální znalosti a naučit se pracovat v týmu pro dosažení úspěchu. Evropští uchazeči mohou začít již nyní pracovat na vývoji vlastního software a plánování své strategie pro soutěž. Budou tak připraveni až budou v září odhaleny detaily letošní mise. Studentské týmy mohou být složené z 3 až 10 studentů a vedoucího. Jejich hlavním úkolem je vytvářet, editovat a ukládat simulace pohybu koulí online. Simulace umožňuje týmům vidět výsledky své práce i soutěžit proti sobě, nebo proti předem nadefinovaným standardním situacím. Soutěž začne on-line simulacemi se vzrůstající obtížností. Software týmů, které získají nejvyšší skóre ve virtuálních soubojích s ostatními soutěžními družstvy, bude odeslán na Mezinárodní kosmickou stanici a tam nahrán do minirobotů, které jsou součástí vybavení ISS. Finále soutěže proběhne na palubě ISS v lednu 2015 pod řízením astronautky ESA Samanthy Cristoforettiové. Týmy evropských finalistů se soutěže zúčastní osobně v technologickém centru ESA-ESTEC v nizozemském Noordwijku, odkud uvidí, jak jimi připravené programy řídí robotické koule v beztížném stavu Mezinárodní kosmické stanice. Informace o soutěži ESA najdou zájemci na stránkách ESA-Education (odkaz v levém sloupci této stránky). Pro další informace prosím kontaktujte odpovědného pracovníka ESA Nigela Savage (Head of Education Unit, Directorate of Human Spaceflight and Operations) na e-mailové adrese nigel.savage@esa.int. Link na pravidla a podrobné informace o loňském ročníku soutěže Zero Robotics High School Tournament 2013 najdete v levém sloupci této stránky. Česká kosmická kancelář dlouhodobě podporuje studentské projekty zaměřené na robotiku a moderní IT technologie. Čeští studenti se tak mohli například zúčastnit a velice dobře reprezentovat Českou republiku ve velké robotické soutěži VOLARE, organizované Evropskou kosmickou agenturou. Více si o loňském úspěchu studentů z Gymnázia v Olomouci-Hejčíně můžete přečíst například v článku Druhé místo pro ROTA (odkaz v levém sloupci). Studentským týmům, které budou mít zájem o zapojení do soutěže Zero Robotics, nabízí Centrum studentských aktivit České kosmické kanceláře administrativní i odbornou pomoc při přípravě jejich soutěžního projektu. Neváhejte nás informovat o vašem zájmu prostřednictvím formuláře na této webové stránce nebo e-mailem. Přejeme Vám mnoho úspěchů v soutěži!

{{ galerie() }}

**Odkazy:**
[Web soutěže Zero Robotics 2014 (ESA Education)]
[Web soutěže Zero Robotics 2013 (pravidla, informace, soutěžní týmy)]
[Robotické koule na webu Osel.cz]

[Web soutěže Zero Robotics 2014 (ESA Education)]: http://www.esa.int/Our_Activities/Human_Spaceflight/Education/Wake_up_robot
[Web soutěže Zero Robotics 2013 (pravidla, informace, soutěžní týmy)]: http://www.zerorobotics.org/web/zero-robotics/tournament-details?tournamentId
[Robotické koule na webu Osel.cz]: http://www.osel.cz/index.php?obsah
