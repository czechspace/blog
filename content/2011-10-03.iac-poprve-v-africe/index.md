+++
date = 2011-10-03
updated = 2014-01-29
title = "IAC poprvé v Africe"
description = "Mezinárodní astronautický kongres poprvé v Africe"
slug ="iac-poprve-v-africe"
[taxonomies]
categories = ["cs"]
tags = ["programy-organizace-iac","typy-clanku-komentar-udalosti","programy-organizace-iaf","uzivatele-firmy","uzivatele-vedci","typy-clanku-tiskova-zprava","uzivatele-verejnost","uzivatele-postgradualove","uzivatele-vysokoskolaci"]
[extra]
author = "Michal Václavík"
popisky = ["Stánek CSO na IAC 2011  Kapském Městě."]
related = ["astronauticky-kongres-v-praze"]
+++

Praha, 3. října 2011 – V pořadí již 62. ročník Mezinárodního astronautického kongresu IAC startuje 3. října v jihoafrickém Kapském Městě. Kongres je nejvýznamnější událostí spojenou se světovou kosmonautikou. Výsledky kosmických aktivit v České republice představí účastníkům kongresu Česká kosmická kancelář, která zde bude mít vlastní stánek. Kongres pořádá Mezinárodní astronautická federace spolu s místním organizačním výborem Jihoafrické republiky a probíhat bude v Kapském Městě od 3. do 7. října. Akce navazuje na loňský ročník, který se pod patronací České kosmické kanceláře uskutečnil v Praze a který od primátora hlavního města Prahy získal titul „Kongres roku 2010“. S oficiálním mottem „Africa Astronaissance“ se letos kongres poprvé ve své historii přesouvá na území Afriky. „Konference IAC je z hlediska kosmických aktivit nepochybně nejvýznamnější událostí na světě. Prezentují se zde aktuální výsledky jednotlivých států v oblasti kosmického výzkumu a vědy a navazují se zde důležité kontakty, které můžou být pro další spolupráci mnohdy klíčové,“ říká o významu kongresu IAC Jan Kolář, ředitel České kosmické kanceláře. Mezinárodní astronautický kongres je rozdělen na dvě části – průmyslovou výstavu a vědecký kongres. Na výstavě jsou prezentovány produkty a technologie předních světových výrobců, ale také univerzit, akademií nebo národních kosmických agentur. Na vědeckém kongresu jsou představeny výsledky výzkumu ve všech oblastech souvisejících s kosmonautikou. Součástí IAC je také řada doprovodných programů pro studenty. České instituce, zapojené do kosmických aktivit, bude na výstavě reprezentovat Česká kosmická kancelář, která bude mít ve výstavních prostorech svou vlastní expozici. „Speciálně pro tuto akci jsme přichystali ucelenou prezentaci, ve které seznámíme účastníky s vědeckými i technologickými kapacitami České republiky, a také s již úspěšně dokončenými projekty,“ doplňuje Kolář. Česká kosmická kancelář také při té příležitosti vydala speciální brožuru o českém kosmickém výzkumu a Katalog českých kosmických pracovišť s více než 60 kontakty na české soukromé i státní instituce zaměřené na kosmonautiku.

{{ galerie() }}
