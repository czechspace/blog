+++
date = 2009-11-02
updated = 2014-01-29
title = "Nové české přístroje ve vesmíru"
description = "Družice ESA Proba-2 dnes úspěšně odstartovala se dvěma českými vědeckými přístroji na palubě"
slug ="nove-ceske-pristroje-ve-vesmiru"
[taxonomies]
categories = ["cs"]
tags = ["typy-clanku-komentar-udalosti","programy-organizace-pecs","programy-organizace-esa","uzivatele-firmy","uzivatele-vedci","typy-clanku-tiskova-zprava","uzivatele-verejnost"]
[extra]
author = "Michal Václavík"
popisky = ["Model družice Proba 2.","Rokot rocket with Proba-2 a SMOS satellites."]
+++

Praha, 2. listopadu 2009 - Dnes ve 2:50:51 středoevropského času odstartovala z kosmodromu Pleseck ruská nosná raketa Rokot, která vynesla na oběžnou dráhu družice SMOS a Proba 2. Právě na druhé z nich jsou umístěny i dva české vědecké přístroje. Česká republika se zapojila do projektu vývoje družice Proba 2 návrhem a výrobou dvou vědeckých přístrojů zabývajících se analýzou okolního plazmatu. Jedná se konkrétně o přístroj TPMU, který měří hustotu a teplotu iontů, jejich složení a elektronovou teplotu, a o přístroj DSLP určený ke studiu magnetosférické plazmatu. Oba instrumenty byly vyvinuty společností CSRC v Brně pod vědeckým vedením týmů z Ústavu fyziky atmosféry a Astronomického ústavu Akademie věd ČR a navázaly tak na úspěšnou řadu československých družic Magion. „Družice o hmotnosti 130 kilogramů patří do kategorie menších družic a Evropská kosmická agentura (ESA) tak dává i malým firmám a pracovištím možnost otestovat své přístroje a technologie v kosmickém prostředí,“ uvádí doc. Ing. Jan Kolář, CSc., ředitel České kosmické kanceláře (CSO), a dodává: „To má za následek zvýšení inovativnosti a zejména konkurenceschopnosti evropského průmyslu v oblasti kosmického výzkumu.“ Po úspěšném navedení družice Proba 2 na oběžnou dráhu ve výšce 700 až 800 kilometrů nad zemským povrchem bude zahájena provozní fáze, která by měla trvat dva roky. Náklady na výrobu a provoz družice Proba 2 dosahují hodnoty pouze 18 milionů euro, což je při zohlednění technologického a vědeckého potenciálu mise poměrně malá částka. Česká republika tak uzavírá první rok členství v Evropské kosmické agentuře ESA úspěšným vypuštěním přístrojů na palubě Proba 2. Družice Proba 2 byla vyvinuta a vyrobena v rámci technologického programu Evropské kosmické agentury ESA s cílem ověřit celkem 17 nových technologií, jako jsou nové lithium-iontové akumulátory, pokročilé systémy správy dat, přijímač GPS signálu či nové fotovoltaické panely a mnoho dalších. Mimo to byly na družici umístěny čtyři vědecké přístroje, z nichž dva jsou určeny k pozorování Slunce a dva pro analýzu okolního plazmatu.

{{ galerie() }}

**Odkazy:**
[Mise Proba 2 na webu ESA]

[Mise Proba 2 na webu ESA]: http://www.esa.int/Our_Activities/Technology/Proba_Missions/About_Proba-2
