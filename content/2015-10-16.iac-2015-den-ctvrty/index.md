+++
date = 2015-10-16
updated = 2018-11-04
title = "IAC 2015 - den čtvrtý"
description = "Postřehy z Mezinárodního astronautického kongresu 2015 v Jeruzalémě - čtvrtek"
slug ="iac-2015-den-ctvrty"
[taxonomies]
categories = ["cs"]
tags = ["programy-organizace-iac","uzivatele-verejnost","typy-clanku-komentar-udalosti","programy-organizace-iaf","typy-clanku-zprava-z-cizi-akce","uzivatele-firmy","uzivatele-vedci"]
[extra]
author = ""
popisky = ["Neskrývaný zájem dětí na stánku CSO.","Stánek firmy Rafael, významného izraelského výrobce vojenské techniky a kosmických systémů.","Pohled do jedné z výstavních prostor jeruzalémského kongresového centra se stánkem francouzské agentury CNES.","Stánek předního výrobce izraelské letecké a kosmické techniky Israeli Aerospace Industries s modelem družice TECSAR pro radarový dálkový průzkum Země."]
related = ["iac-2015-den-treti"]
+++

Čtvrtý den kongresu IAC se již začal výrazně projevovat úbytek návštěvníků. Několik delegací předčasně opustilo Jeruzalém kvůli obavám z bezpečnostní situace a někteří vystavovatelé, například JAXA, byli odvoláni přímo ze svých domovských zemí. I tak ale stánek CSO ve čtvrtek navštívilo několik zajímavých návštěvníků. Delegáti z Polska nás pozvali na blížící se česko-polské dny ve Waršavě a ředitel CSO, Jan Kolář, měl krátké jednání s ředitelem Polské kosmické agentury, Markem Banaszkiewiczem. Dále stánek navštívil ředitel izraelské průmyslové společnosti C.M.I., která vyrábí a hledá odběratele pro své stroje na kovový 3D tisk. Tato výrobní technologie začíná být poslední roky v kosmonautice populární a například ESA ji letos zařadila do svého technologického plánu. Americký konzultant a profesor aplikací družicových systémů na Univerzitě v Severní Karolíně, Dr. Scott Madry, se přišel na stánek CSO představit s informací, že v listopadu plánuje dvoutýdenní návštěvu Prahy v rámci výměnného programu Erasmus a hledá příležitosti k prezentaci svých vzdělávacích aktivit. Čtvrteční den také kongresovou výstavu začaly výrazněji navštěvovat školní výpravy, které nenechaly jediný stánek bez zájmu. CSO rovněž navštívil zástupce mladé italské společnosti D-Orbit, která vyhrála několik mezinárodních soutěží a získala investiční podporu na vývoj malého tlačného zařízení s motorem na tuhé palivo pro odstranění nefunkčních družic z oběžné dráhy. Jedná se o italský protějšek singapurské firmy Astroscale (viz IAC 2015 - den třetí), s níž společnost D-Orbit soutěží o prvenství nasazení této technologie v praxi. Firma D-Orbit byla založena teprve v roce 2011, zaměstnává 27 nadšenců a dokázala se ve světě mezinárodní konkurence rychle prosadit. Z diskuse s CSO vyplynulo, že 80 % nákladů na vývoj hradí privátní investoři a zbylou část tvoří kontrakty s ESA či EU. Firma neustále sleduje nové projektové příležitosti a zareagovat na vypsaný tendr na EMITS, je pro ni otázkou dvou až tří týdnů včetně vytvoření konsorcia. Společnost D-Orbit rovněž nabízí technologický transfer a hledá projektové partnery ze zahraničí, včetně České republiky. Během čtyř let své existence, vyvinula vlastní deorbitální zařízení, které bude příští rok již plně kvalifikováno ve vesmíru, získala zkušenosti se stavbou CubeSatů a během dvou let plánuje postavit vlastní malou družici o hmotnosti řádově desítek kilogramů. Michal Kuneš se zúčastnil zasedání Výboru IAF pro studentské aktivity a zajistil, že vítěz příští soutěže Czech Space Competition bude moci prezentovat svou práci nejen na Space Generation Congress, ale i na kongresu IAC v rámci technické sekce pro studenty. SGAC se svými partnery letos poskytlo finance na cestu do Jeruzaléma pro více než 40 studentů a mladých profesionálů, kteří zvítězili v soutěži nebo získali stipendium. Z České republiky se to podařilo Marku Novákovi z FEL ČVUT, který vyhrál Czech Space Competition s experimentálním zařízením pro demonstraci bezdrátového přenosu energie a Janu Kolmašovi studujícím na Univerzitě ve Standfordu, jenž získal SSPI Scholarship za esej o přínosech družicových aplikací pro život člověka. Veškeré informace o těchto příležitostech pro příští rok budou distribuovány na webu CSO a přes Czech Space Network. Michal Kuneš rovněž pomáhal s organizací virtuálního fóra zaměřeného na družicovou navigaci a telekomunikaci. Virtuální fóra jsou součástí technické sekce na IAC, k nimž je možné se připojit přes internet a prezentovat svou práci z domova či kanceláře. Stejně tak je možné se této sekce na dálku zúčastnit jako posluchač.

{{ galerie() }}
