+++
date = 2014-02-26
updated = 2014-04-10
title = "Aktivity MREP-2 na rok 2014"
description = "Doplněný pracovní plán ESA pro robotický průzkum Marsu na rok 2014"
slug ="aktivity-mrep-2-na-rok-2014"
[taxonomies]
categories = ["cs"]
tags = ["programy-organizace-esa","uzivatele-firmy","programy-organizace-mrep","uzivatele-vedci","typy-clanku-projektova-prilezitost"]
[extra]
author = "Michal Václavík"
popisky = ["Ilustrace mise PHOOTPRINT k odběru vzorků z měsíce Phobos.","Ilustrace části sondy MSR odlétající s odebraným vzorkem z povrchu Marsu"]
related = ["plan-mrep-2-na-rok-2013","mrep","trp-0"]
+++

Evropská kosmická agentura (ESA) zveřejnila nové aktivity pracovního plánu robotického průzkumu Marsu na rok 2014. Realizace jednotlivých projektů začne v průběhu letošního roku pod hlavičkou volitelného programu MREP-2 zaměřeného na technologickou přípravu budoucích robotických misí ESA k Marsu. Celkem je naplánováno 14 technologických aktivit za 9,1 milionů eur. Příležitosti jsou otevřeny také všem českým pracovištím. Letošní pracovní plán navazuje na aktivity z loňského roku (viz související články), které byly zaměřeny na dlouhodobý technologický vývoj pro dovezení vzorků z Marsu na Zemi. Aktuální pracovní plán vychází z předběžných závěrů pracovní skupiny pro budoucí průzkum sluneční soustavy, která doporučila rozvíjet technologie pro uskutečnění mise návratu vzorků z Marsu (MSR – Mars Sample Return) a jeho měsíce Phobos (PHOOTPRINT). Pro misi PHOOTPRINT plán obsahuje aktivity v oblasti robotického odběru vzorků či vývoje navigačního a řídícího systému. Velmi zajímavé jsou dva projekty k zajištění bezpečného přistání na tělesech s velmi malým gravitačním zrychlením o hodnotě přibližně jedné tisíciny pozemského. Technologický vývoj pro misi MSR v roce 2014 obsahuje aktivity zaměřené na senzory a subsystém potřebné pro sestup a přesné přistání na povrchu Marsu, modelování marsovského prostředí, mechanismy pracující při nízkých teplotách a komunikaci ve frekvenčním pásmu X. Plánuje se také studie na využití nového konceptu nafukovacího tepelného štítu. Výše zmíněné aktivity s úrovní technologické připravenosti TRL 3 a nižší budou hrazeny z technologického programu TRP (Technology Research Programme) a můžou se do nich zapojit pracoviště ze všech 20 členských států ESA. Návazné aktivity s TRL vyšším než 3 jsou pak hrazeny z programu MREP-2. Více informací o těchto programech naleznete v souvisejících odkazech v levém sloupci. Jednotlivé tendry by měly začít vycházet v systému EMITS na přelomu prvního a druhého čtvrtletí roku 2014. V případě zájmu o některou z tematických oblastí nebo o poskytnutí dalších informací neváhejte kontaktovat autora článku, který je zároveň českým delegátem v příslušné programové radě ESA.

{{ galerie() }}

**Odkazy:**
[MREP na webu ESA]

[MREP na webu ESA]: http://www.esa.int/Our_Activities/Technology/Mars_Robotic_Exploration_Preparation_Programme_MREP
