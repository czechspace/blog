+++
date = 2010-09-21
updated = 2018-11-04
title = "Šest dní do IAC v Praze"
description = "Již za šest dní se Praha stane centrem světové kosmonautiky"
slug ="sest-dni-do-iac-v-praze"
[taxonomies]
categories = ["cs"]
tags = ["programy-organizace-iac","typy-clanku-komentar-udalosti","programy-organizace-iaf","uzivatele-firmy","uzivatele-vedci","typy-clanku-pozvanka-na-cizi-akci","typy-clanku-tiskova-zprava","uzivatele-verejnost","uzivatele-postgradualove","uzivatele-vysokoskolaci"]
[extra]
author = ""
popisky = ["Logo IAC 2010"]
+++

Praha, 21. září 2010 – Praha se konečně dočkala a po více než 30 letech se zde bude opět konat Mezinárodní astronautický kongres (IAC), který uvítá na 2000 špičkových vědců z celého světa a celkově se očekává více než 3000 návštěvníků. Kongres bude probíhat ve dnech 27. září až 1. října 2010 v Kongresovém centru Praha. V pořadí 61. IAC se bude konat již podruhé v historii v Praze, poprvé to bylo v roce 1977, a spolu s IAF ho pořádá Česká kosmická kancelář. Nad IAC převzali záštitu prezident republiky Václav Klaus a primátor Hlavního města Prahy Pavel Bém. Tématem plenárních zasedání například bude globální zvyšování hladiny moří a jejich dopad na lidstvo, nastínění hlavních kosmických programů světových agentur, světový význam globální družicové navigace, vize vesmírných operací nové generace, evropská vize a pozice v průzkumu sluneční soustavy sondami a lety s lidskou posádkou, výsledky indické mise Chandrayaan-1 k Měsíci nebo výsledky výzkumů probíhajících na Mezinárodní kosmické stanici ISS. Jedno z plenárních zasedání se bude věnovat výhradně České republice a jejím současným aktivitám v oblasti kosmonautiky. Toto zasedání s názvem Czech Space Visions (České vesmírné vize) proběhne v pátek 1. října od 12:15 hodin. „Jsme šťastní, že se po tolika letech koná IAC opět v Praze. Máme možnost ukázat světu, že kosmonautika není České republice cizí. Je to pro nás výjimečná příležitost přivítat světové špičky v oboru jak se sluší a patří. Rádi o tom návštěvníky přesvědčíme nejen na našem stánku,“ říká ředitel České kosmické kanceláře Jan Kolář.  Samotný kongres se skládá z 28 sympozií na rozličná témata, která se dále člení do desítek detailnějších sekcí. Součástí kongresu bude také speciální sekce pro studenty a mladou generaci, poslance parlamentů z různých zemí světa, společný workshop OSN a IAF na téma Aplikace globálních družicových navigačních systémů pro blaho lidstva a jeho rozvoj a v neposlední řadě též výstava, na které se tradičně představí firmy a pracoviště nebo velké národní kosmické agentury jako NASA (USA), CNSA (Čína), CNES (Francie), DLR (Německo) a Evropská kosmická agentura. Českou kosmonautiku na výstavě představí se svým stánkem Česká kosmická kancelář. Výstava se bude konat v průběhu celého týdne paralelně se zasedáním kongresu.

{{ galerie() }}
