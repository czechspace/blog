+++
date = 2014-04-24
updated = 2018-11-04
title = "Kurz managementu IPM-12"
description = "Přihlašte se na týdenní kurz NASA IPM-12 zaměřený na řízení mezinárodních projektů v kosmonautice"
slug ="kurz-managementu-ipm-12"
[taxonomies]
categories = ["cs"]
tags = ["uzivatele-firmy","uzivatele-vedci","typy-clanku-pozvanka-na-cizi-akci"]
[extra]
author = ""
popisky = ["Účastníci kurzu IPM-11 v únoru roku 2014","Čeští účastníci kurzu IPM-11 v únoru roku 2014, zleva: Martin Kaška (Synpo, a.s.), David Latif (EGGO Space, s.r.o.)"]
related = ["projektovy-management","nasa","kurz-managementu-ipm-10","kurz-managementu-ipm-11"]
+++

Česká kosmická kancelář je členskou organizací Výboru pro řízení mezinárodních projektů a programů (IPMC) pod Mezinárodní astronautickou federací (IAF). Toto členství jí umožňuje dvakrát ročně nominovat českého zástupce do kurzu IPM (International Project Management Course), který probíhá v rámci programu NASA APPEL (The Academy of Program/Project & Engineering Leadership). Příští kurz, s označením IPM-12, se koná od neděle 20. do pátku 25. července 2014 v prostorách NASA ACE (Academy Center for Excellence) v Kennedyho kosmickém středisku na Floridě. Kurz je zaměřen na řízení mezinárodních projektů v kosmonautice a je určen zejména pro vedoucí pracovníky, kteří se touto problematikou aktivně zabývají. Pravidelně se jej účastní přibližně 40 až 50 projektových manažerů z celého světa. Výuka probíhá každý den od ranních hodin až do pozdního odpoledne a skládá se z přednášek, skupinových diskuzí, praktických cvičení a případových studií, večery jsou věnovány domácí přípravě nebo networkingu. Mezi instruktory jsou přední odborníci na mezinárodní projektový management a zkušení projektoví manažeři z NASA, ESA, JAXA a dalších kosmických agentur a organizací. Účastníci kurzu si rozšíří své znalosti z oblasti mezinárodního projektového řízení a jeho specifik v různých kosmických agenturách, právní úpravy mezinárodního obchodu, „soft skills“ a komunikace v mezikulturním prostředí a kulturních a etických problémů, kterým mohou při práci na mezinárodních projektech čelit. Kurz je také skvělou příležitostí k navázání mezinárodních kontaktů a spolupráce. V únoru tohoto roku se kurzu IPM-11 zúčastnili i dva čeští projektoví manažeři. Oba dva svou účast hodnotí velice pozitivně, chválí profesionalitu organizátorů, vysokou úroveň jednotlivých přednášek a cvičení, aplikovatelnost poznatků do své praxe i přátelskou atmosféru mezi účastníky. Více o jejich zkušenostech si budete moci přečíst v právě připravovaném devátém čísle našeho časopisu Czechspace. Pokud vás tato příležitost zaujala, kontaktujte autora článku a zašlete mu svůj odborný životopis v angličtině nejpozději do čtvrtka 15. května 2014. Účastníci si hradí náklady na cestu a pobyt, proto je podmínkou přijetí nominace závazné potvrzení o zajištění financí na úhradu těchto nákladů. Stravování během výuky a doprava mezi hotelem a Kennedyho kosmickým střediskem jsou zajišťovány pořadatelem. Konečný výběr nominovaných zájemců provádí NASA. Bližší popis kurzu a jeho program naleznete v příloze.

{{ galerie() }}

**Přílohy:**
[Popis kurzu]
[Program kurzu]

[Popis kurzu]: ipm_course_description.pdf
[Program kurzu]: ipm_12_draft_agenda_16_april_14.pdf

**Odkazy:**
[NASA APPEL]

[NASA APPEL]: http://appel.nasa.gov
