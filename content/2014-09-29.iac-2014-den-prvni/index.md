+++
date = 2014-09-29
updated = 2018-11-04
title = "IAC 2014 - den první"
description = "Postřehy z Mezinárodního astronautického kongresu 2014 v Torontu - pondělí"
slug ="iac-2014-den-prvni"
[taxonomies]
categories = ["cs"]
tags = ["programy-organizace-iac","uzivatele-verejnost","typy-clanku-komentar-udalosti","programy-organizace-iaf","typy-clanku-zprava-z-cizi-akce","uzivatele-firmy","programy-organizace-iaa","uzivatele-vedci"]
[extra]
author = ""
popisky = ["Jedni z prvních návštěvníků našeho stánku.","Část výstavní vitríny na stánku CSO.","Instalace detektoru záření na stánku CSO.","Přestřihávání pásky při zahájení kongresové výstavy.","Zahajovací ceremonii moderovali kanadští astronauti David Saint-Jacques a Jeremy R. Hansen."]
related = ["iac-2014-den-druhy","iac-2014-den-treti","iac-2014-den-ctvrty","iac-2014-den-paty"]
+++

První den 65. Mezinárodního astronautického kongresu v Torontu začal. Čeká nás dokončení stavby stánku, zahajovací ceremoniál a také první nával návštěvníků, na který se nejvíc těšíme. Ztracené kufry a krabice naštěstí dorazily už v neděli. Výstava byla oficiálně otevřena přestřižením pásky v pravé poledne. Oproti předchozím ročníkům nás překvapila poměrně slabá návštěvnost v první den. „O skutečných důvodech se můžeme jen dohadovat, ale jedním z nich budou pravděpodobně nadprůměrně vysoké ceny služeb jak ve městě a Kanadě obecně, tak přímo na kongresu,“ říká Josef Šobra, pracovník CSO. Jako každé IAC, i to kanadské odstartovalo zahajovacím ceremoniálem, který uvedl význam a přínos kongresu v širším společenském světle a také představil hostující zemi. Moderování se ujali dva aktivní kanadští astronauti Jeremy R. Hansen a David Saint-Jacques. Jejich humor si ihned získal všechny účastníky. Během zahajovacího ceremoniálu vystoupili artisti ze Cirque du Soleil. Jeho zakladatel a kosmický turista, který se podíval na palubu Mezinárodní kosmické stanice, Guy Laliberté, pozdravil diváky prostřednictvím předtočeného videa. Hlavní hvězdou však byl kanadský astronaut v důchodu, Chris Hadfield, který se celosvětově proslavil úžasným využíváním sociálních sítí k propagaci kosmonautiky. Jeho poselství bylo jasné a výstižné. Člověk od nepaměti touží po poznání a dobrodružné výpravy zkoumající neznámé končiny naší planety jsou nedílnou součástí naší společnosti. Současná doba dala těmto výpravám další rozměr směrem nahoru – do kosmického prostoru. Stánek CSO má letos zbrusu nový design, který se soustředí na komunikaci hlavních činností a služeb CSO vůči odborné i široké veřejnosti. Součástí stánku je také expozice několika fyzických kusů produktů českých pracovišť, která se letos značně rozrostla. Naší nabídky využilo celkem devět pracovišť. Centrum speciální optiky TOPTEC z Turnova poskytnulo iontovým svazkem vyleštěný mandrel pro rentgenovou optiku, firma Maxmechanik z Rožnova pod Radhoštěm přesně obráběné díly z hliníkových slitin pro sondu ESA Solar Orbiter. Brněnská společnost G. L. Elektronic nám zaslala ukázky napájecí a datové kabeláže pro malé družice. Značný zájem vzbudil přístroj Ústavu technické a experimentální fyziky ČVUT, který poskytl funkční jednotku detektoru záření na bázi Medipix. Detektor, který jsme si připojili k notebooku, v reálném čase zobrazuje na monitoru stopy po dopadu částic na detektor. Obdobné detektory byly využity na experimentu českých studentů a slouží také na Mezinárodní kosmické stanici (ISS). A u detekce záření zůstaneme i nadále. Ústav jaderné fyziky AV ČR se na kongresu prezentuje pasivními dozimetry, které byly v rámci jednoho experimentu ESA použity pro vytvoření 3D modelu rozložení kosmického záření uvnitř ISS. Své zastoupení mají také vysoké školy. Západočeská univerzita v Plzni na výstavu poskytla vzorek palubního počítače a solárních panelů pro svůj CubSat PilsenCUBE. Dalším exponátem, který vzbudil značný zájem především ze stran pedagogů, byl funkční model principu stabilizace družice pomocí gyroskopů, který poskytl Pavel Pačes z FEL ČVUT. Ukázkou středoškolských projektů je CanSat Střední průmyslové školy elektrotechnické v Ječné ulici v Praze, která se s ním letos zúčastnila ve stejnojmenné soutěži ESA v Andøya Space Center v Norsku. Přítomnost CSO na IAC se nesoustředí pouze na kongresovou výstavu. Naši pracovníci jsou zapojeni do mnoha vědeckých a technických poradních výborů. Na zasedání společné skupiny IAA a IAF v oblasti věd o životě jsme prezentovali pokrok v přípravě mezinárodní konference 20th IAA Humans in Space Symposium 2015 v Praze. Na místě se podařilo dojednat podobu Vědeckého výboru a další organizační záležitosti související s vědeckým obsahem symposia. CSO také poctivě plnila svoji roli řádného člena Mezinárodní astronautické federace (IAF) a účastnila se první části zasedání Valného shromáždění. Ředitel CSO Jan Kolář v roli viceprezidenta IAF a pracovník CSO Michal Václavík jako reprezentant kanceláře. Mimo obecných náležitostí vztahujících se k činnosti federace a aktivitách jejích členů se představili čtyři kandidáti na hostování IAC v roce 2017. „Ve hře tak je australské Adelaide, německé Brémy, turecký Istanbul a Orlando na Floridě. Prezentace všech kandidátů byly povedené a velmi sugestivně lákaly k podpoře dané lokality. Bude tedy velmi těžké na pátečním zasedání hlasovat pro jeden konkrétní návrh,“ říká Michal Václavík z CSO.

{{ galerie() }}

**Odkazy:**
[Fotoreport z IAC 2014]

[Fotoreport z IAC 2014]: https://www.facebook.com/media/set/?set
