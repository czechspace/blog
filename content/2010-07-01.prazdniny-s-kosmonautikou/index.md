+++
date = 2010-07-01
updated = 2014-07-17
title = "Prázdniny s kosmonautikou"
description = "Čeští studenti vyplní prázdniny návštěvou NASA nebo stavbou vlastní družice"
slug ="prazdniny-s-kosmonautikou"
[taxonomies]
categories = ["cs"]
tags = ["typy-clanku-komentar-udalosti","programy-organizace-esa","programy-organizace-esa-education","uzivatele-zaci","uzivatele-stredoskolaci","typy-clanku-tiskova-zprava","uzivatele-verejnost"]
[extra]
author = "Milan Halousek"
popisky = ["CanSat týmu X-GYMZR z roku 2010"]
related = ["uspechy-studentu","nasa"]
+++

Praha, 1. července 2010 – Čeští studenti se díky podpoře České kosmické kanceláře zúčastní letního kempu ve středisku NASA v americkém Huntsville, prestižních kurzů v Německu, Švédsku či Itálii nebo celoevropské soutěže ve výrobě studentských satelitů v Norsku. „Našim dlouhodobým cílem je představit studentům kosmonautiku jako moderní vědní obor, který se s ohledem na budování další odborné kariéry vyplatí studovat. Je důležité mladým lidem ukázat, že jejich uplatnění v kosmonautice, není pro ty z nich, kteří se tomuto oboru chtějí věnovat, nedosažitelné,“ říká Milan Halousek, vedoucí odboru Vzdělávání České kosmické kanceláře. CSO je také spoluorganizátorem soutěže pro mladé zájemce o vesmír Expedice Mars, jejíž sedmý ročník bude zahájen v červenci letošního roku. Soutěž, které se každoročně účastní několik stovek dětí ve věku 10 až 17 let, hledá a podporuje mladé studenty, kteří chtějí poznat blíže kosmonautiku, astronomii a taje vesmíru. Deset nejlepších, kteří projdou všemi nástrahami několikaměsíční soutěže Expedice Mars, se zúčastní ve finále několikadenního kosmonautického výcviku v belgickém kosmickém středisku pro mládež a setkají se s českým kosmonautem a europoslancem Vladimírem Remkem, který je patronem soutěže. Novou soutěží určenou pro evropské středoškolské studenty je návrh a stavba jednoduché studentské družice v plechovce od limonády - CanSat. I když tato družice poletí jen do výšky několik set metrů a zpět, mohou si studenti při jeho přípravě vyzkoušet činnosti, které jsou vykonávány při přípravě a testování skutečných družic. Na první celoevropské soutěži v norském kosmickém středisku v Andøye bude Českou republiku v srpnu 2010 zastupovat tým z Gymnázia ve Žďáru nad Sázavou. Pro rok 2011 plánuje CSO zorganizování i národní studentské soutěže ve stavbě těchto malých plechovkových družic. Pro ty nejmladší zájemce o vesmír je určena právě probíhající celoevropská výtvarná soutěž Space Gallery, nebo celosvětová umělecká soutěž, v rámci které mohou studenti vyjádřit své představy o budoucnosti výzkumu kosmu – a to formou vizuálního, literárního, hudebního nebo digitálního díla. CSO se zapojila také do přípravy nové celosvětové akce zaměřené na zdravý životní styl mladé generace, která ponese název Mise X: Trénuj jako kosmonauti a která bude zahájena na podzim letošního roku.

{{ galerie() }}
