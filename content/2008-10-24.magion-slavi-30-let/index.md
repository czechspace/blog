+++
date = 2008-10-24
updated = 2014-04-17
title = "Magion slaví 30 let"
description = "Třicáté výročí vypuštění první československé družice Magion 1"
slug ="magion-slavi-30-let"
[taxonomies]
categories = ["cs"]
tags = ["uzivatele-verejnost","typy-clanku-komentar-udalosti","typy-clanku-pozvanka-na-cizi-akci"]
[extra]
author = "Michal Václavík"
popisky = ["Záložní letový kus Magion 1.","Stavba družice Magion 1.","Stanice v Panské Vsi pro příjem dat.","Schéma družice Magion 1."]
related = ["proba-2-odstartovala"]
+++

Ke 30. výročí vypuštění první československé družice Magion 1 uspořádala Hvězdárna a planetárium hl. m. Prahy a Ústav fyziky atmosféry AV ČR výstavu, která připomene vznik a vývoj našich prvních družic Magion. Těšit se můžete na záložní letový kus družice, přístroje a dobové fotografie. První československá umělá družice byla z ruského kosmodromu Pleseck vypuštěna dne 24. října 1978 raketou Kosmos-3M spolu s družicí Interkosmos 18. Měla tvar kvádru o rozměrech 0,3 x 0,3 x 0,15 m a hmotnost 14,5 kg. Jejím hlavním úkolem bylo studium nízkofrekvenčních elektromagnetických jevů v magnetosféře. Toto poslání vyjadřoval i název družice, vzniklý složením prvních částí názvů studovaného prostředí – MAGnetosféry a IONosféry. Studiem tohoto prostředí se v tehdejším Československu zabývali badatelé z Geofyzikálního ústavu ČSAV (nyní Ústav fyziky atmosféry AV ČR), kteří spolu s dalšími pracovišti a vysokými školami navrhli vědecký program družice a celý Magion 1 včetně přístrojů také postavili. Družice bez problémů pracovala až do svého zániku v atmosféře a poslední kontakt s ní se uskutečnil 10. září 1981. Spojení udržovala přijímací stanice Geofyzikálního ústavu ČSAV v Panské Vsi. Družice typu Magion byly navrženy a postaveny v rámci programu Interkosmos, pro který byla GFÚ ČSAV v letech 1970 – 1991 připravena řada přístrojů umístěných na 22 kosmických objektech včetně meziplanetární sondy Vega 1. Magiony 4 a 5, poslední dvě družice z řady, startovaly do vesmíru v letech 1995 – 1996 a byly součástí rozsáhlého mezinárodního programu výzkumu vztahů Slunce-Země. O programu Magion V poslední době postavili pracovníci Ústavu fyziky atmosféry dva přístroje pro připravovanou družici ESA Proba-2, jež budou měřit parametry chladného plazmatu a hustotu, teplotu a chemické složení prostředí v okolí družice. Mezi další úspěšné projekty Ústavu fyziky atmosféry zařaďme například sluneční čidlo pro určování polohy ruské astronomické družice Spektr-R a analyzátor kmitočtů pro francouzskou družici TARANIS, jejímž úkolem je výzkum bouřkové aktivity v ionosférickém plazmatu. 

{{ galerie() }}

**Odkazy:**
[Magion na webu ÚFA AV ČR]
[Planetárium Praha]

[Magion na webu ÚFA AV ČR]: http://www.ufa.cas.cz/html/magion/magion.html
[Planetárium Praha]: http://www.planetarium.cz/
