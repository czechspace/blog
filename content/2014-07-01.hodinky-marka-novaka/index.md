+++
date = 2014-07-01
updated = 2014-09-05
title = "Hodinky Marka Nováka"
description = "Student Marek Novák a jeho hodinky, které dokáží zachránit život"
slug ="hodinky-marka-novaka"
[taxonomies]
categories = ["cs"]
tags = ["uzivatele-verejnost","typy-clanku-komentar-udalosti","uzivatele-firmy","uzivatele-vedci","uzivatele-postgradualove","uzivatele-vysokoskolaci"]
[extra]
author = "Milan Halousek"
popisky = ["Marek Novák s přijímací jednotkou na zápěstí.","Vyhodnocovací jednotka stavu sledované osoby ve smartphonu.","Hala soutěžních exponátů Intel-ISEF 2014 v Los Angeles."]
related = ["uspechy-studentu","druhe-misto-pro-rota","cesky-student-zvolil-iapetus","veda-z-kufru"]
+++

Objevovat. Poznávat. Změnit svět. To jsou slova, spojující všechny účastníky středoškolských studentských vědeckých a technických soutěží. Každý rok se do nich zapojuje několik milionů středoškoláků ve více než sedmi desítkách zemí celého světa. 1700 z nich se přes školní, regionální a národní kola dostane až k metě nejvyšší, k účasti na největším světovém vědeckém a technickém festivalu středoškolských studentů INTEL ISEF, který se každoročně koná ve Spojených státech amerických. Soutěž Intel ISEF pořádá od roku 1950 nezisková Společnost pro vědu a veřejnost. Už 17 let je hlavním sponzorem studentského klání firma Intel. Intel International Science and Engineering Fair se v letošním roce konal v kalifornském Los Angeles a zúčastnila se ho i skupina šesti českých mladých vědců, vítězů národních soutěží Asociace pro mládež, vědu a techniku AMAVET a Středoškolské odborné činnosti. Byl mezi nimi i devatenáctiletý Marek Novák, který se vědeckého studentského festivalu Intel ISEF zúčastnil, jako historicky první český student, již podruhé. A stejně jako v roce minulém, kdy jeho práce zaměřená na medicínu a bioinženýrství, byla odbornou porotou Intel ISEF oceněna druhou hlavní cenou, tak i letošní projekt vzbudil zaslouženou a výraznou pozornost poroty i dalších přítomných odborníků. Jeho projekt ARTEMIS - Personal Physiological Sensor Network Device, se zaměřuje na dlouhodobé monitorování zdravotního stavu seniorů. Výsledkem práce je zařízení tvaru a podoby náramkových hodinek, které umožňuje sběr dat z modulů, které uživatel nosí na těle a které informují o jeho zdravotním a fyzickém stavu. Těchto speciálních modulů je v současné verzi zařízení celkem osm. Mezi ty hlavní patří modul EKG, monitorující srdeční činnost nositele, modul sledující saturaci krve, modul akcelerometru, který detekuje pohyb svého uživatele (a umí tak upozornit například na pád seniora nebo nepřirozeně dlouhou dobu klidu těla, značící možnou indispozici), či modul s GPS lokalizátorem pozice seniora. Veškerá komunikace mezi jednotlivými moduly zařízení probíhá bezdrátově, „hodinky“ jsou vybaveny bluetooth technologií pro přenos sesbíraných dat a komunikaci s vyhodnocovacím zařízením například ve smartphonu, a GSM modulem pro možnost automatického odeslání varovné SMS zprávy v případě zjištění dat, signalizujících možné život ohrožující stavy sledované osoby. Jako příjemce této urgentní zprávy je možné nastavit někoho z rodiny nebo přímo zdravotnickou záchrannou službu. A zařízení samozřejmě upozorní i samu sledovanou osobu, že některé údaje nejsou v pořádku. Marek Novák z Českých Velenic na Jindřichohradecku, v současnosti již student Elektrotechnické fakulty ČVUT (v době získání nominace k účasti na Intel ISEF ještě student českobudějovického Gymnázia Jírovcova), držitel prestižní Ceny Učené společnosti České republiky, o své vědecké kariéře říká: „Soutěž Intel ISEF má obrovskou sílu v tom, že je schopna hledat a motivovat studenty z celého světa. ISEF ale není konec, samotná soutěž by neměla být koncem snažení, ale jejím začátkem. Vyhrát medaili je to nejjednodušší. Podstatné je dotáhnout svoje snažení do konce, ať už to bude nová astrofyzikální teorie, lék proti HIV, nová aritmetickologická jednotka nebo život zachraňující hodinky. Nová výzva, větší, než kdykoliv předtím. Jak praví latinské rčení „Per aspera ad astra“ – cesta to bude trnitá, ale povede ke hvězdám.“ S Českou kosmickou kanceláří pojí Marka Nováka nejenom to, že jeho úspěšné monitorovací zařízení využívá družicovou navigaci, ale i to, že je finalistou soutěže Expedice Mars 2010, kterou Česká kosmická kancelář již dlouhé roky spoluorganizuje. A jak sám říká: “Týden prožitý s Expedicí Mars ve Výcvikovém centru mladých kosmonautů v belgickém Transinne patří mezi ty nejlepší v mém životě!“

{{ galerie() }}

**Odkazy:**
[Web Intel ISEF]

[Web Intel ISEF]: https://student.societyforscience.org/intel-isef
