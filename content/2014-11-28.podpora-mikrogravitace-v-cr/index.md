+++
date = 2014-11-28
updated = 2015-01-08
title = "Podpora mikrogravitace v ČR"
description = "Závěry z workshopu o oblasti pilotovaných letů, mikrogravitace a hypergravitace"
slug ="podpora-mikrogravitace-v-cr"
[taxonomies]
categories = ["cs"]
tags = ["programy-organizace-prodex","programy-organizace-elips","programy-organizace-esa","uzivatele-firmy","typy-clanku-zprava-z-akce-cso","uzivatele-vedci","uzivatele-postgradualove","uzivatele-vysokoskolaci"]
[extra]
author = "Michal Václavík"
popisky = ["Michal Václavík zahajuje workshop.","Carlos Granja představuje činnost ÚTEF ČVUT."]
related = ["podporujeme-vyzkum-v-ug"]
+++

Česká kosmická kancelář uspořádala 21. listopadu odborný workshop a diskuzi zaměřenou na výzkum v podmínkách mikrogravitace a hypergravitace, aspekty spojené s pobytem člověka v kosmickém prostoru a souvisejících technologií. Desítka účastníků workshopu byla seznámena s aktuálními příležitostmi, podmínkami v České republice a aktivitami i potřebami jednotlivých českých pracovišť. V první části workshopu byly v krátkosti předány základní informace o mezinárodních, bilaterálních i soukromých programech výzkumu a vývoje umožňujících realizaci projektů z oblasti pilotovaných kosmických letů, mikrogravitace a hypegravitace. Ve druhé části představily tři pracoviště své aktivity. Carlos Granja z Ústavu technické a experimentální fyziky ČVUT prezentoval využití monitorů záření založených na detektoru TimePix. Ústav má již bohaté zkušenosti aplikacemi tohoto detektoru v kosmonautice, zejména pro potřeby sledování kosmického počasí, ale také jako osobních dozimetrů astronautů na palubě Mezinárodní kosmické stanice (ISS). Pavel Boháček, zástupce projektu Hydronaut – Centrum kosmického výzkumu, představil pokračující práce na stavbě hlubinné laboratoře H3 DeepLab. Po svém dokončení bude sloužit mimo jiné ke zkoumání fyziologické adaptace na omezené a izolované prostředí, vliv stresové zátěže, ale i testování technologií pro zajištění životních podmínek. Všechny tyto poznatky jsou uplatnitelné rovněž v kosmonautice a přípravě dlouhodobých pilotovaných letů. Jana Kvíderová z Botanického ústavu AV ČR se zaměřuje na výzkum řas a sinic a jejich využití v (polo)uzavřených systémech a v astrobiologii. Společně se zahraničními partnery pracuje na projektu fluorescenční mikroskopie v podmínkách reálného kosmického letu. Téměř dvouhodinová diskuze v závěru workshopu odhalila některé nedostatky, se kterými se česká pracoviště potýkají. Mezi zásadní patří nevyhovující schéma financování a nutnost zvýšit povědomí o výsledcích a možnostech českých pracovišť. S těmito závěry koresponduje i hodnocení jednoho z účastníků semináře, Jaroslava Kousala z Matematicko-fyzikální fakulty UK: „Seminář byl zahájen stručným shrnutím možností přístupu k experimentálním zařízením především pro výzkum v mikrogravitaci. Následně byly prezentovány některé projekty s českou účastí a následovala všeobecná diskuse. I díky komornímu rozsahu se seminář nesl v příjemném nepříliš formálním duchu. Krom přehledu o stávajícím stavu se navazovaly i nové vzájemné kontakty. Jako jednotící problém vyvstávala neexistence pružného národního systému financování projektů v kosmonautice, pro které jsou z povahy věci obvyklé systémy řešení a financování prakticky nepoužitelné."

{{ galerie() }}
