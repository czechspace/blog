+++
date = 2012-05-23
updated = 2014-07-17
title = "CANSAT 2012"
description = "Čeští studenti nechyběli ve finále evropské kosmické soutěže. Vypustili vlastní minidružici."
slug ="cansat-2012"
[taxonomies]
categories = ["cs"]
tags = ["uzivatele-stredoskolaci","typy-clanku-komentar-udalosti","typy-clanku-tiskova-zprava","programy-organizace-esa"]
[extra]
author = "Milan Halousek"
popisky = ["Český tým CANSAT 2012","Raketa s plechovkou CANSAT"]
related = ["uspechy-studentu"]
+++

Praha, 23. května 2012 – Čeští středoškolští studenti se zúčastnili evropského finále druhého ročníku soutěže CanSat, který proběhl v norském raketovém středisku Andøya Rocket Range. Úkolem soutěžících bylo sestavit a ve skutečném provozu otestovat vlastní minidružici, která se vejde do plechovky od limonády. Soutěž spolupořádá Evropská kosmická agentura (ESA) a český tým do soutěže vyslala Česká kosmická kancelář (CSO). Soutěž CanSat je určena pro týmy středoškolských studentů a jejich učitelů z členských zemí ESA a jejím cílem je, aby si studenti vyzkoušeli přípravu kosmického vědeckého experimentu. Letošního finále za norským polárním kruhem se zúčastnily týmy ze 14 evropských zemí. Za úkol měly sestavit funkční minidružici, která se vejde do plechovky od limonády. Tato minidružice byla vynesena malou sondážní raketou do výšky jednoho kilometru, odkud se na padáku snesla zpět na zem a při sestupu odesílala studentům údaje o tlaku, teplotě, vlhkosti, ultrafialovém záření, zrychlení a také souřadnice GPS. Úkolem týmů bylo tato data zachytit, zpracovat a správně vyhodnotit. Za Českou republiku se soutěže zúčastnili Martin Bílek, Petr Bartoš, Patrik Bachan a Radovan Blažek ze Střední průmyslové školy elektrotechnické v Praze 2. Tým českých středoškoláků se jako jediný v soutěži představil s CanSatem vlastní konstrukce, který vyvinuli a sestavili žáci ve spolupráci se svými pedagogy během výuky. „Největší přínos této soutěže spočívá v tom, že si zde studenti z různých zemí mohou vzájemně předávat nápady a že se naučí pracovat tak, jak to od nich bude jednou požadováno ve skutečném životě. Naučí se zde přistupovat k vědeckému úkolu metodicky a komplexně, od zpracování prvního záměru přes vlastní výrobu minidružice, naprogramování a odzkoušení software až po zpracování finální projektové dokumentace,“ shrnuje hlavní přínosy soutěže Milan Halousek z České kosmické kanceláře, která je hlavním koordinátorem studentských vzdělávacích programů zaměřených na kosmonautiku v ČR. I když český tým neobsadil žádné z prvních tří míst, byla pro něj tato mise za severní polární kruh významná z několika hledisek. „Na českém CanSatu ocenila odborná porota jednak nově vymyšlený padákový systém, ale především fakt, že jako jediný ze všech soutěžních týmů mělo české družstvo CanSat, který samo vyvinulo a nepoužilo jako základ komerčně dodávanou stavebnici,“ dodává Halousek.

{{ galerie() }}
