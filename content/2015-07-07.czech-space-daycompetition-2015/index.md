+++
date = 2015-07-07
updated = 2015-08-07
title = "Czech Space Day/Competition 2015"
description = "CSO se svými partnery zorganizovala konferenci a soutěž pro studenty a mladé profesionály"
slug ="czech-space-daycompetition-2015"
[taxonomies]
categories = ["cs"]
tags = ["typy-clanku-tiskova-zprava","typy-clanku-komentar-udalosti","typy-clanku-informace-o-cso","typy-clanku-zprava-z-akce-cso","uzivatele-stredoskolaci","uzivatele-postgradualove","uzivatele-vysokoskolaci"]
[extra]
author = "Kristýna Šaarová"
popisky = ["Jaroslav Urbář z CSO zmínil možnosti zapojení do stavby CubeSatů.","Tamara Bandíková z Leibniz Universität v Hannoveru vysvětluje příležitosti studia a uplatnění v Německu.","Carlos Granja přednáší o příležitostech v rámci ÚTEF ČVUT.","Marek Novák (uprostřed), vítěz soutěže Czech Space Competition 2015, společně s organizátory","Účastníci konference Czech Space Day 2015."]
related = ["sgac","csd2015"]
+++

Praha, 7. července 2015 - V pátek 3. července 2015 zorganizovala CSO se svými partnery, Fakultou elektrotechnickou (FEL) ČVUT, mezinárodní organizací SGAC a českými společnostmi Gisat a Serenum, konferenci a soutěž určené pro mladé zájemce o kosmonautiku. V rámci konference Czech Space Day, jejíž první ročník se uskutečnil na půdě FEL ČVUT, diskutovali studenti a mladí profesionálové o svých aktivitách a zkušenostech v kosmonautice a měli také možnost seznámit se s aktuálními příležitostmi pro zapojení do této oblasti. Akce se zúčastnilo celkem 68 středoškolských a vysokoškolských studentů, mladých profesionálů a zástupců vysokých škol, ústavů Akademie věd České republiky a soukromých společností. První část konference tvořily prezentace soutěžních článků, ve druhé byly představeny konkrétní příležitosti pro zapojení do kosmonautiky v rámci českých organizací a závěr konference se zaměřoval na mezinárodní příležitosti a zkušenosti českých studentů ze zahraničí. Do soutěže Czech Space Competition, kterou CSO organizovala společně s SGAC a českými společnostmi Gisat a Serenum, se přihlásilo celkem 8 studentů ve věku od 18 do 26 let. V prvním kole měli soutěžící za úkol napsat odborný článek na téma související s kosmonautikou a ve druhém jej poté v průběhu konference prezentovat. Vítězem se stal Marek Novák, student bakalářského studia na Fakultě elektrotechnické ČVUT, se svým výzkumem zaměřeným na nový způsob získávání energie pomocí inovativních typů senzorů. Díky tomuto vítězství se může těšit z toho, že se letos v říjnu podívá do Jeruzaléma na 66th International Astronautical Congress a 14th Space Generation Congress, kde bude mít příležitost výsledky svého výzkumu prezentovat. „Jsme rádi, že se konferenci i soutěž podařilo uskutečnit. Realizaci obou dvou aktivit jsme plánovali již delší dobu, ale až nyní, díky našim partnerům z FEL ČVUT, SGAC, Gisat a Serenum, se vše podařilo. Patří jim proto velký dík," říká Michal Kuneš, organizátor konference i soutěže. „Cílem konference a soutěže bylo dát dohromady české studenty a mladé profesionály se zájmem o kosmonautiku a motivovat je v zapojení do této oblasti. Byl bych ale nerad, kdyby tohle všechno s konferencí a soutěží skončilo. Naopak, tohle má být pouze začátek. Dlouhodobým cílem je vytvořit jakousi síť propojující mladé lidi se zájmem o kosmonautiku, která by jim umožňovala navzájem komunikovat, spolupracovat na nejrůznějších projektech a dalších aktivitách, pravidelně je informovat o tuzemských i zahraničních příležitostech a jednou za čas se sejít,” naznačuje další kroky Michal Kuneš.

{{ galerie() }}
